 ONs genaket die auent steerne die ons verlichtet alsoe claer wal was hoer doe susa nynna susa noe Jhesus mynne sprack maria toe Dat huys dat hadde soe mennich gat daer christus in gebaren was wal was hoer doe susa nynna susa noe Jhesus mynne sprack maria toe Sy setten dat kynt op hoeren scoet sy cussedet voer syn mondekyn roet het was soe suet susa nynna susa noe Jhesus mynne sprack maria toe Sy setten dat kynt op hoeren knyen sy sprack groet eer moet v geschien wal was hoer doe susa nynna susa noe Jhesus mynne sprack maria toe Sy setten dat kynt op oren narm mit groter vrouden sach syt aen het was soe suet susa nynna susa noe Jhesus mynne sprack maria toe Die moder die makeden den kynde een bat hoe lieflic dattet daer ynne sat wal was hoer doe susa nynna susa noe Jhesus mynne sprack maria toe Dat kyndekyn pleterden mitter hant dattet water wtten becken spranc wal was hoer doe susa nynna susa noe Jhesus mynne sprack maria toe Die os ende oec dat eselkyn die aenbeden dat suete kyndekyn wal was hoer doe susa nyna susa no Jhesus mynne sprack marien toe 