 EEn nieuw ghesang singhet Gode den Heere In der vroomen saemling syn lof end eere, Israel sick verhueghe deeghlick, in Den schepper syn. Laet de Kinders Sion ęrnstlick verblyden Sick, in hueren Koningk oock t’allen tyden, Dat sy synen name mit pypen reyn Louen ghemeyn. Dat sɇ hem mit trom-len end harpen lof singhen, Want Godɇ is syn volck een beualligh dinghen, Hy verciert de sachtmoedighen in’t breyd Mit saligheyt. Mit heerlicheyt sullen de vromɇ ontspringhen, In huer beddɇ oock iuechen mit blyden schyne, Sy sullen God mit der keel prysen fyn, Sonder waenschyn. Een tweesnydigh swęrd sal syn in huer handen, Dat sy sick aen d’Heydens wreken, end vanden Volcken moghen een straffinghe doen schoon, Na rechten loon. Op dat sy huer Koninghen binden moghen Mit ketenen, end huer edelɇ hertoghen, Mit yseren voetbanden stęrck end swaer In’t openbaer. Om te doen dat gherichte Gods te deghen, Als gheschreuen staet, welck daer alle weghen Sal syn allen vromen tot grooter eer, Louet den Heer. 