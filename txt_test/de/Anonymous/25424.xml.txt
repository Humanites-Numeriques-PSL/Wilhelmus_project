 Myr doyt wel der rijche wan, die ich tzÜ der gÜeten han: wan der mosewel verghat zam der sne, zo lonet mir die reyne. Alles, des mijn hertz geert, des bin ich vron yr ghewert. Minen wil doet zy wol. GhebÜwe ich yr eyn huys van elfenbeyne, wa ich wil, of eyne ze, zo han ich yr vrÜytscaf und yr hulde. Brenghe ich yr van galile her ane alle sculde eynen berch, ghevÜghe ich das, da herodes offe zas, Heya hey! des weer alles dynsts eyn vergulden. Jodute. Langher dyenst, der ist goyt dey man scÜnen vrouwen doyt, als ich miner han ghedaen. Des moys ich yr den salamander bringhen. Eynes haet zi mir ontboden, das ich scich yr aver den roden hyn tzu provinche an das lant tsu nÜerenberch - da mach mir wol ghelinghen - und dey truwe over rijn. Doen ich das, zo doet zi, das ich mÜete. Zelich zy die vrouwe mijn, zi ist gheheyzen gÜte: sprich ych ya, ze sprichet neyn: alzus helle wer in eyn! Heya hey, ze ist ghewezen tze langhe us miner hÜte. Miin vrou wilt han dem gral, des da plach her pertzeval, und den appel, die parijs gaf dÜrch minnen venus, der godinne. Eyn boem steyt tse jÜdea groys, dem wil zi haven da und van caridol das horen, des da plach dey here coninginne und dem mantel, dem zi droech daer die vrouwen scaef zo wandelbere. Dan noch wil zi haven ghenoech, das mir ist tzu zwere: Nach dem erken yst yr wee, die beslosen hat noe. Heya hey, brechte ich yr die, wye lief ich yr dan were! Jodute. 