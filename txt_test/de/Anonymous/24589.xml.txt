 NV laet ons allen vroelick wesen wy hebben den heren seluen ontfangen dat hemelsche broet is ons gegeuen der mynnen scat is ons ontdaen laet ons die spise myt mynnen begeren soe moeghe wy oer troest ontfaen O edele spise O suete here in v is weelden Ende saedicheit sie wettent soe wal die v gesmaken dat gy die ouerste soeticheit synt wilt ons versaeden myt v selven want gy die ouerste sueticheit synt Verblydende sal hi ons verbliden als ons die last waert of gedaen Ende wy toe den hoegeste saele wert tyden ende wy toe der hoegester taefelen gaen Daer sal mynnen myt mynnen versaeden daer dal die brulloft werden voldaen O al dat der sielen mach gelusten dat sal daer syn volcoemenlicke Ende al tot synre luysten roesten sal hy sye gebrucken vrentelic men sal daer oec vroelic syngen myt volre vrouden Ende dat sal dueren ewelic Men sal daer oeck eendrachtelick syngen men sal daer drynken den edelen wyn Die de suuer herten verblyden die here sal seluen schencker syn men sal daer syngen mit volre vrouden dier vroude en sal geen eynde syn Nv laet ons bidden den ouersten heren dat hi ons brenge Int suete lant daer hem die hiligen altoes lauen die vroude is der engelen sanck Want wy die blyscap myt herten begeren O Ihesus heren dat is u bekant 