 Och, wolde eyn reyne wijf ghemeyt, die yr desz lasters hayt verzeyt, gaer vri vuer allen scanden breyt, eyn reyne wijflich bilde! Gief hee oph erden bessere icht? Oph miin trouwe, meyn es nicht: van vrouwen lieflich anghezicht maecht manne truwen wilde. Yr lachen onde yr zachte groes can ze zo vruentliich machen, das zich eyn man vruwen moys. Ze deyt oech menighen zweren boes mit minnentliichen sachen. Eyn man mach wol vroliich ziin, wan ym eyn reyne wijf gayr fiin vrolich oph sliust yr minnen scriin unde liicht en in yr hertz, das er daer in hayt ghewalt. Wie mach er yummer werden alt? Zo vrÜentlijch ist der minne ghestalt, ze ist alre doghz eyn hertz. Wan er in tsween armen blanch gaer vruentlich zich mach wenden, zo wyrt ym der tsijt nicht lanch: van yre tsweyer ombeÜanc yr leyt moet gaer verzwenden. Mich wondert, wye eyn zelder man zinen zin ghehalden kan, wan ym eyn reyne wijf zwt an mit lijchten oghen bliiche. Des veert yr yummerme tse bas. Eyn goet wijf besser vyl dan scas. Yr lof nie man tsu vollen mas, her ne levede in yrme stryche. Wan ze drÜch eyns mannes mont gaer vrÜentliich an yr kinne, das ist ym eyn zelighe stont unde zinre hoyster eren vont: vyl wonders machet minne. 