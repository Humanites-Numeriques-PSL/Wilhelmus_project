 DOe god onse here gebaren waert toe betlahem in die stede ende doe verrees al mitter vaert een schoene steerne daer mede drie Conyngen worden des ontwaer dat die steerne schene oec al soe claer sy seyden al gelicke den Joden is een conynck gebaren onsen bede en is oec niet verlaren wy soeken oen int Joedesche ryke Die Conyngen scheyden doe van daer sy en wolden niet langer beyden die steerne die scheen daer voer hem claer sy solde sy den rechten wech leyden die steerne was scoenre dan die dach sy hielt altoes den rechten pat hoer ganck was byder eerden oer wege die waren alsoe mennichuolt mer god die hadde der steernen gewolt ten eynde dat sy oer keerden Doe herodes dat vernam syn anxt en was niet cleyne hi waert in synen synne oec alsoe gram ende alle die stat daer mede hi liet haelen die hoechste priesteren ende daertoe oec die wyste meysteren sy waren wtuercaren gi heren een dynck heb ic gehoert condy my des yet maken vroet waer dit kynt is gebaeren Sy segden alle dat is waer toe betlahem Ist gebaeren dat sprack al den prophete claer soe mennich Jaer te voeren doe herodes dat hadde vernaemen die conyngen dede hi voer hem comen hi vraegde hem heymelike gi heren condi wal verstaen waer saegdy syne steerne opgaen wt uwes conynges ryke Die Conyngen en dachten daer in geen quaet sy seydent hem apenbare herodes sprack ic geue v raet toe betlahem suldi varen ic segge v dat altoe voerwaer dat kynt dat suldi vynden al daer dat heb ick wal vernaemen als gi weet waer dat kyndekyn is soe maket my des kyndes wys als gi wedercoemen Soe wil ic coemen als ic Jerst kan ende wil hem doen groet ere dat kynt dat wil ic beden aen voer enen landes heren die Conyngen scheyden doe van daer die steerne die scheen daer voer hem claer sy solde sy rechte leyden die steerne die solde doe voer hem gaen al totter stat daer sy bleef staen daer maria ende hoer kynt in waren Die Conyngen traden in dat huys daer toe en was hem niet leyde sy vonden dat kyndekyn schoen edel ende claer maria ende Josep daer mede sy vielen neder op hoeren knyen sy baden dat kyndekyn aen alle drie mit rechten oetmoedigen synnen sy loeken op hoer scatten soe bolde sy offerden merre wieroec ende golt mit hertelicker mynnen God die vader dedet hem apenbaer des nachtes in oren droemen sy solden van herodes varen niet weder tot hem comen sy waren des soe wal getroest ende waren van herodes verloest dat quam hem al gelicke sy waren des soe wal gemoet sy voeren enen anderen wech soe guet tot ores Conynges ryke 