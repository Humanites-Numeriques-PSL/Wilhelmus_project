 Alleluya God gruet v edel maegdekyn gebenedyt soe moety syn al opten dach van huden gy hebt gebaert een kyndekyn al sonder wee ende sonder pyn dat edel is van liden Alleluya heer Jhesus lach int crybbekyn men sach syn naecte rybbekyn syn decsel was seer dunne van colden soe weenden dat kyndekyn doe sprack maria die moeder syn nv swyget myn lieue mynne Alleluya een os ende oec een eselkyn ververmden dat kynt die lede syn die ander crybben stonden het was seer colt int huselkyn aldaer en was roc noch hemdekyn hi lach int hoy gevonden Alleluya die hierden inden velde lagen grote claerheit dat sy daer sagen sy waren al in varen Een hilich engel quam tot hem ende segde gaet toe betlahem daer is gades soen gebaren Alleluya gi hierden en weest nv niet verveert gaet haestelic toe betlahem wert daer is een kynt gebaren van eenre reynre maget fyn hi sal onser alre verloeser syn hy is daer toe vercaren Alleluya die hierden gengen alte samen soe lange dat sy toe bethlahem quamen daer sy die maget vonden sy songen vrolic sy dreuen jolyt sy aenbeden dat kynt ter seluer tyt sy sagen daer aen groet wonder Alleluya die Conyngen quamen aldaer van veer geleyt by eenre nyer steernen sy brachten hoer offerhande als merre wieroec ende golt sy gauent den kynde in syn beholt sy togen weder om toe lande Alleluya doe Conync herodes dat vernam waert hi soe toernich ende gram hi dachte in quaden saken daer mennyge moeder scade by nam ende alsoe mennich onnosel lam syn leuen daer om moste laten Alleluya doe toegen sy weder toe lande wert als hem die engel hadde apenbaert Int lant van galileen daer woenden Jhesus mit synre moeder Ende Josep hoeren trouwen behueder een lange tyt in vreden 