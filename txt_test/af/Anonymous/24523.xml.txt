 Myt vrouden wil ic heuen aen ende ic wil vrolic syngen die werlt die ic gedient haen mit herten ende oec myt synnen Die werlt wil ic varen laen ende ic wil Jhesus kiesen gync hy niet blydelic voer my staen ick solde den stryt verliesen Ick sach Jhesus anden cruce staen mit synen hiligen wonden die heeft hi al voer my ontfaen om af te doen die sunden Ick sach Jhesus anden cruce staen mit godtelicker mynnen hoe geerne wolde ic hem helpen dragen syn sware cruys van bynnen Doet quam anden hogen myddach dat god ende mensche wolden scheyden nyeman soe droeuigen moeder en sach van groten herten leyde Maria die dreef soe groten rouwe die moeder ende maget reyne sy bleef oer lieue kynt getrouwe sy hielt geloeue alleyne Doet quam ander vesper tyt dat alle man was te heyme doe was sy alle hoere vrende quyt sy stont onder den cruce alleyne Josep tot nycodemus ghynck mit alsoe groter oetmoede sy namen dat edelle lichaem af sy brachten hem synre moeder Sy custen hem voer synen mont mit jamerliken karmen Doe waert dat edelle lichaem gesont in sinre moeder armen Doet quam aen complete tyt maria most van hem scheyden doe hebben sy hem ynt graf gelecht mit groten hertsen leyde Doet quam anden derden dach dat Jhesus was verresen doe maria hem mit ogen aensach doe was sy al genesen Die ons dit lietken heeft gedicht dat was een maghet reyne Sy wil die werlt varen laen ende dienen god alleyne 