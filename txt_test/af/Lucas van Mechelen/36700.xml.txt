 HOort waer die liefste wierdt gheleydt, Die uyt dit aerdtrijck was ghescheydt, Om in troost ongheschapen den minnen slaep te slapen: O minne soet! wat vrolijckheden Met Godt in rust' haer vallen deden? Daer 't bly' vermaeck dat hy haer schonck, Die stilte pur daer sy versonck, Haer sielen krachten al door-ghonck. Ghetoghen was sy soetelijck In haer inwendich hemelrijck, Daer uytwendighe dinghen haer niet meer aen en ghinghen; Daer sy quijt was wat haer kost' schaden, Daer sy versmolt in Godts ghenaden, Daer haren slaep was een wellust', Een oversoete sielen rust', Waer allen on-vre' wierdt ghesust. Den slaep die was een stilte bly', Die haer van onrust maeckte vry; Al, wat haer uyt Godt houde, sy met die ruste schoude; Die ruste hiel haer af ghescheyden Van al, dat haer kost uyt-gheleyden: Wat dat sy onder-vinden mocht', Haer vreught wierdt in die rust' volbrocht, Daer sy't al te verliesen socht'. Dat slapen waeckte in den Heer', Om daer niet uyt te dalen meer: Haer herte was gheleghen, om rust' met Godt te pleghen; Sy liet het al, als niet met allen, Wat buyten was, om ruste vallen: In haren vrede, daer sy stondt, In den slaep die sy onder vondt, Was al 't vermaeck van haren grondt. Van als hiel haer den vrede bloot, Dat slapen gaf haer weelden groot; Vyt al dat haer beroerde, haer die gherustheydt voerde: Die stilte moest' troost veroorsaken, Den slaep moest' haer in Godt vermaken; Als sy in die gherustheydt claer Ontbloot, ontslaghen, merckte haer Van hindernissen altegaer. O blijden slaep! o soet gheniet'! Daer Godt haer in den speel-hof liet, Daer't haer al wiert ontnomen, wat in haer was ghecomen: Daer in die rust' van't innich leven, Af-viel, wat aerdtrijck hadd' ghegheven; En in die vrolijcke ghenucht' Sy alle schepsels was ontvlucht, Die niet en baren dan ghesucht'. 