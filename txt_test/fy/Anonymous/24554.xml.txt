 Ic solde soe gherne mynnen dat alre hoegheste goet ic werde beleet van bynnen bedrucket yn mynen moet wees mach ic my verbliden yn deser ellende groet weer ic wt mynen sonden verwonnen weer al mynen noet Help god ick sals beghynnen nu starcket my den moet den hemel wil ic wynnen al soldet my coesten myn bloet Een iongheliynck ionck van iaeren seer wys yn synen moet armoede hadde hi vercoeren al omme dat hoegheste goet Exempel nemet voer oghen van den hilighen alexius hoe dat hi wort verschouen al yn syns vaders huys Een pelgrum yn ellende hi leet soe menych verdriet weer hi onder syne vrende hi en condes ghedraeghen nyet Liden druck ellende dat is dat beste cleet dat god gheuet synen vrenden dat si hem lieef of leet wi synt hier yn ellende dat is ons wal becant Men en vynt ghene trouwer vrende dan yn onse vaeder lant En wildes v nyet bedroeuen of ghi hier wordet versmaet v sal noch soe wal ghenoeghen als ghi dat loen ontfaet en wildes v nyet bedroeuen yn liden nyet verslaen Men sal die vrende proeuen of si oeck vaste staen Wie hem nu kan gheliden ende laetent auer gaen hie sals hem noch verbliden van ihesus troest ontfaen al byn ic nu gheuanghen ic sal noch werden quyt heer ihesus woert alsoe banghe al omme syn eyghen rike 