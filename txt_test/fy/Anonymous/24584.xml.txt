 DIe sonne der rechtuerdicheit die is nu op gheganghen die vroude wil ons werden breyt daer heeft ons nae verlanghet gheboeren is die hilighe cryst die der warlt een verloeser is nu laet ons yubelieren Die enghelen songhen den soeten sanck dattet yn den hemel clanck goede yn exelses gloria Die duyster wolke is verdreuen die ons den schaeden dede dat die sonne nyet en conde ghegeuen oer licht op enyghen steden Die maene gheeft ons lichten schyn sie wil der sonnen een hulper syn ghenaede wil sich meren Die enghelen songhen dien soeten sanc dattet ynden hemel clanck gode yn exelses gloria Die serpent hielt menych iaer gheuanghen onse gheslachte des synne wi heen ghequytet daer myt christus gheboerte van rechte Die gheboerte betemmet ons alleen dat daer heeft ene ionc frouwe reyn een kyndeken ghewonnen Die enghelen songhen dien soeten sanc dattet ynden hemel clanck gode yn exelses gloria Drie conynghe qaemen ghereden daer soe veer wt heiden scappe ene sterne gheleide sie apenbaer sie quam van goedes crachte merze wirock Ende golt dat brachten daer drie heren stolt sie brachten salicheiden Die enghelen songhen dien soeten sanc dattet ynden hemel clanck gode yn exelses gloria Heroedes was des harde toernych hi wolde salicheit nyden dat goedes soene gheboeren was hi en conde des nyet gheliden Hi warp enen toerne yn synen moet ende hi verstortede der kynderbloet want hem was harde lede Die enghelen songhen dien soeten sanc dattet ynden hemel clanck gode yn exelses gloria Verurouwet v kynder ionc ende oelt nu roepet ende synghet lude Ende maeket uwe vroude menychvoelt god is gheboeren huden hi is ghebaeren van marien hi wil ons vanden sonden vrien des helpe ons maria Die enghelen songhen dien soeten sanc dattet ynden hemel clanck gode yn exelses gloria 