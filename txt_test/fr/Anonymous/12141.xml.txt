 MAlheureux Monde, ie vous ay Seruy seize ans ou d’auantage; Et toutesfois recue ie n’ay De vous aucun salaire ou gage: Lors que i’estoy bien ieune d’aage, Employant pour vous corps & bien, Vous me promistes rouge rage; Et ie suis encor’ auec rien. MA Fille, attendez vous à moy; Ie vous seray gratieux maistre: Pour mes seruans i’ay bien dequoy Les payer, quand ie m’y veux mestres. Quant il me plaist ie puis promestre Or, argent, puissance & honneur; Dont, si ie veux, vous pourrez estre Femme d’vn Roy, ou grand Seigneur. Monde ik me semble, ou ie le crains, Que vous trafficquez de finesse; Et que voz propos sont tous plains De faintise, & vaine promesse: Puis que i’ay si tres peu d’adresse, Et tant de peine à vous seruir; Pour certain Monde ie vous laisse, Aussi bien me fault il mourir. Quoy, mourir! pensez vour desia A desloger? c’est fantasie; Vous pourrez penser à cela En la viellesse; ie vous prie De chasser loing melancolie: Suyuez mes passetemps plaisans: Menez tousiours vie iolie; Au moins durant voz ieunes ans. Soit tost ou tard, Monde, il me faut Mourir, & à Dieu compte render: Puis qu’ainsi est, peu certes vaut Le plaisir qu’en vous on peut prendre: Car vous ne me pourrez deffendre A la mort, ny en iugement: Desormais donc ie veux entendre A seruir Dieu deuotement. Ha poure Fille, j’apperçoy Que tu es folle & insensée, De te mettre en si grande esmoy; Pour ie ne sçay quelle pensée; Ca, ça, sans plus estre empeschée, Reçois le temps comme il viendra: Mais quand tu feras trespassée, Aduienne alors comme il pourra. Monde, tu me veux deceuoir; Tu ne tiens compte de mon ame: Toutefois il m’y faut pouruoir, Craindant d’enfer l’horrible flame: Helas, ie seroy bien infame, Si pour tes plaisirs imparfaictz, I’estoy soubz la funeste lame De l’enfer, bruslant à jamais. Va donc là où tu peux aller; Si tu me laisses, ie te laisse: De toy ne me veux plus mesler; Par tes raisons plus ne me presse: Ie te bannis de mon adresse, De mes plaisirs & de mes biens; Et te dis, que peine & detresse Auras, tant de moy, que des miens. Monde mechant, je n’ay soucy, Ny de toy, ny de ton affaire, A Dieu m’en voy prier mercy, Rendre en quelque lieu solitaire, Et là de mon coeur volontaire Ie seruiray le Roy Iesvs, Par penitence salutaire Satisfaisant pour mes mesus. Adieu parens, adieu amys: Adieu l’affection mondaine: Adieu celles, pour qui iadis I’ay suiuy la vanité vaine: Ie suyuray le chemin qui meine Au lieu où sont les vrays esbats: Aymant mieux pour Dieu estre en peine, Que pour le monde estre en solas. 