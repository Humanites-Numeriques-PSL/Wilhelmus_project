 SVs Muse, d’vn bien humble vers Le sinct los de Marie entonne: Et toy Royne de l’vniuers Entendz ma Lyre qui te sonne. Il faict beau veoir dans vn iardin Au premier resueil de l’Aurore, La Rose fille du matin Peu à peu son beau sein esclore. Il faict beau veoir aussi le Lis Ouurir ses leures blanchissantes; Et les retordre en diuers plis, Pour mostrer ses fleurs iaunissantes. Mais nostre Virginale Fleur Marie gracieuse & belle, En teinct, odeur plein de douceur, Passe toute beauté mortelle. Au jardin clos de toute part De la diuine prescience, Fut plantée seule à l’escart Veste belle fleur d’excellence. Ce Iardinier tres-souuerain, Qui de rien ce grand tout fit naistre, La planta de sa proper main: Digne chef d’oevre d’vn tel Maitre Nostre printemps n’estoit pas né, Ceste fleur estoit desia née: Desia Dieu luy auoit donné Sa grace, à null’ autre donnée. Ie te salue saincte fleur, Fleur plus vermeille que la Rose, Fleur plus sincere en ta candeur Que le Lis & toute autre chose. Fleur plus doucette que tout miel, Fleur plus que tout musq doux-flairante, Plus haute que le plus haut ciel, Fleur des fleurs touiours fleurissantes: Accorde moy ceste faueur, Fleur, l’heur & l’honneur de ta race, Que tousiours fleurisse en mon coeur Quelque reiecton de ta grace. 