 AV clair ruisseau de l’immortalité Souuent mon ame a eu de boire enuie: Et a cerché de ceste humanité Rompre le las qui la tient asseruie. Mesme si tot que quelque ennuy facheux La vient saisir, elle entre en doleance, Dequoy ne peut soudain voler aux cieux, D’où elle a prins sa premiere renaissance. Où sont bastis tant de riches palais, Si bien ornez & en tel equipage: Qu’il ny à c’il qui ne les iugeast faicts D’or, ou d’azur, ou d’vn plus riche ouurage. Dans ces beaux lieux y flaire si bon; Du chaud d’esté l’on ne craint point l’iniure, Ny de l’hyuer la facheuse saison Ne faict sentir sa cuisante froidure. Tousiours y rit le verdoyant printemps, Tousiours y est la rose espanissante, Le Lis y croist, le doux baume en tout temps, Et le saffran de couleur iaunissante. Les prez y sont à iamais verdoyans, Incessament les belles fleurs boutonnent: On voit de miel les ruisseaux ondoyans; Bref en tout temps tous les biens y soisonnent. Le clair Soleil espand mesme clairté; La Lune aussi rend son cours immuable. O bien heureux celuy qui la cité Peut contempler d’vn Dieu si admirable. Qui ne prend garde à l’vn & l’autre temps; Qui n’a soucy si la nuict est obscure: Et ne s’astreint aux heures & momens Luy duquel part vn iour qui sans fin dure. En ces saincts lieux les élues reluisans, (Qui ont icy souffert peine & detresse) De ce grand bien dont ils sont iouissans, Incessament menent ioye & liesse, Mon Dieu, qui es la gloire du vainceur, Ie te supply, si tost que ceste vie I’auray quicté, fai moy ceste faueur Que soy admis en celle compagnie. 