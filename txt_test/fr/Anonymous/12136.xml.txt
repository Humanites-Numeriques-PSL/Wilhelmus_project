 MOn Dieu donné moy vostre grace, Pour accomplir voz sainctes loix: I’ay à promettre assez de voix; Mais à tenir peu d’efficace. Voyez ô Seigneur ma foiblesse, Prenez pitie de ma langueur: Creez en moy vn nouueau coeur, Pleyn de vostre amour & liesse. Ayez pitie de ma misere, Et pardonnez à mes delictz: Voicy vostre prodigue filz, Soyez moy doux & bening Pere, Si quelquefois aux creatures I’ay recerché quelque confort: Cela me contristoit plus fort: Et toutes choses m’estoient dures. Vous aymer mon Dieu, & vous craindre, He combien est cela grand heur! Mais combien est ce grand malheur, Si l’home vient voz loix enfraindre. Faictes moy donc en fin la grace De faire ce que commandez: Et commandez ce que voulez, Il n’y à rien que ie ne face. 