 Pange lingua gloriosi, Corporis mysterium, Sanguinisque pretiosi, Quem, in mundi pretium, Fructus ventris, generosi, Rex effudit gentium. Nobis datus, nobis natus Ex intacta Virgine, Et in mundo conversatus, Sparso verbi femine; Sui moras incolatus Miro clausit ordine. In supremae nocte caenae Recumbens cum fratribus, Observata lege plene Cibis in legalibus; Cibum turbae duodenae Se dat suis manibus. Verbum caro, panem verum Verbo carnem efficit. Fitque sanguis Christi, merum; Etsi sensus deficit: Ad firmandum cor syncerum Sola fides sufficit. Tantum ergo Sacramentum Veneremur cernui, Et antiquum documentum Novo cedat ritui: Praestat fides supplementum Sensuum defectui. Genitori, Genitoque Laus & jubilatio, Salus, honor, virtus quoque Sit, & benedictio: Procedenti, ab utroque Compar sit laudatio. 