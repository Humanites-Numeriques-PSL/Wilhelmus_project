 Dies est laetitiae, In ortu regali, Nam processit hodie, Ventre virginali, Puer admirabilis, Vultu delectabilis, In humanitate, Qui est ineffabilis, Et inaestimabilis. In diuinitate. Mater hîc est filia, Pater hîc est natus, Quis audiuit talia: Deus homo factus: Seruus est & Dominus Qui vbique cominus Nescit apprehendi, Praesens est & eminus Stupor iste geminus Nequit comprehendi. Vt vitrum non laeditur Sole penetrante, Sic illaesa creditur Virgo post & ante: Faelix est puerpera, Cuius clausa viscera Deum portauerunt: Et beata vbera, Quae aetate tenera Deum lactauerunt. In obscuro nascitur Illustrator solis; Stabulo reponitur Princeps terrae molis: Fasciatur dextera Quae creauit sidera, Dum cęlos extendit: Concrepat vagitibus, Qui tonat in nubibus, Et dira portendit. Orto Dei filio Virgine de pura, Vt rosa de lilio, Stupescit natura, Quod parit iuuencula Natum ante sęcula Creatorem rerum; Quod vber munditiae Lac dat pudicitiae Antiquo dierum, Angelus pastoribus Iuxta suum gregrem Nocte vigilantibus, Natum caeli Regem Nunciat cum gaudio, Iacente in praesepio Infantem pannosum, Et cunctorum Dominum Ac prae natis hominum Forma speciosum. Orbis dum describitur, Virgo praegnans ibat Bethlehem, quo nascitur Puer, qui nos scribat In eorum curia, Qui canebant, gloria Nouae dignitatis, Deus in sublimibus Det pacem hominibus Bonae voluntatis. 