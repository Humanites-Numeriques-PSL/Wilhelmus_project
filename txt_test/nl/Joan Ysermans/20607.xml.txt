 VErheucht verblijt,, vvie dat ghy sijt Den vvinter vliet met schanden, Den droeven tijt,, sijn vvy nu quijt Den somer is voor-handen, De Slangh maeckt haer vveer jeuchdich T'ghevoghelt svviert,, en tiereliert, Mensch, en ghediert,, is vreuchden. Den soeten mey,, ick lof verbrey, Midts alle vruchten bloeyen, De dorre hey,, en vale vvey Vol clauers, nu vveer groeyen, Voor t'Herders-ampt gherief'lijck, Boreas flauvvt,, die't al benauvvt, Aurora dauvvt,, vveer lief'lijck. Verheucht Siluan',, u boschkens staen Nu lustich voor die minnen, Nu mach Dian',, haer baden gaen Met al haer dinst-Goddinnen: Langhs de Cristale stroomkens Soet Zeph'rus vvaeyt,, die blomkens saeyt, En groen beblaeyt,, de boomkens. Ops milde borst,, daer al vvt dorst Maeckt Phoebus vruchbaer vveder, Sneeuvv, haghel voorst,, is nu gheschorst Die Ceres druckten neder: Den vvijn-Godt Bacchus coene Den olm beroost,, met clijf om-looft, En ciert sijn hooft,, met groene. Rooft Flora van,, haer bloemkens dan, Vlecht cranskens met genuchten, Op cieren Pan,, die t'vee vveer can Verleenen nieuvve vruchten: Staeckt oock u droeue termkens Ghy minnaers, kust,, u lief met lust, Maeckt dat ghy rust,, in d'ermkens. 