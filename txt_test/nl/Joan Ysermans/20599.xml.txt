 TErëus out, en vvel bejaert, Wit als een vlas, van hair, en baert, Bleeck, magher, door' bestoruen, Verrompelt, schier verdoruen, De ooghen leep van ouderdom, De leden stram ghevvassen crom, Die op een stocxken rusten: Mocht het hem niet ghelusten? Te sijn vvel vier-mael tvvintich jaer, En noch een Venus martelaer? Block-sleyper vande minne? Berooft van hert, en sinne. Hy door de schoonheyt langh' gheterght. Van Galatheë, heeft op t'gheberght Sijn vee den Wolf bevolen, En is in't bosch gaen dolen, Anders dan ick had' ghelooft, Want ick my nu vind' berooft Van vvil, vvijsheyt, hert en sinne, Door de stuer, en vvreede minne, Daer mijn lief, mijn Galathë, Altijt lacht, en spottet me. Noeyt en heeftse my vernomen, Noeyt ben ick tot haer ghecomen, Oft ick heb haer me ghebracht, Iet, dat in haer vvreet ghedacht Mijn trouvv-liefde sou vernieuen: Iet om haer door te belieuen, Nu een Geyt, oft bocxken bont, Nu versch-melck oft keiskens ront, Nu vvat van mijn nieuvve vruchten, Die ick pluckten met ghenuchten. Haegh' oft Crake-besi svvert Maer haer, laes! al teghen't hert. Somtijts brocht ick haer een Roosken, Magdalief, oft Tyeloosken, Somtijts een Genoffel schoon, Met vvat Tymus, oft Auroon, Al om vveer-liefd' te vervvecken Al om haer tot my te trecken Al om dat ick dese vrou Yuers door behaghen sou. Hoe doet my de liefde rasen? Galatheë is op gheblasen, Moedich, trodtsich, straf en stuer, Wreet, en spijtich van natuer, Wil ick haer van min eens spreken Strackx vervvijtse mijn ghebreken, Ende seyt met vvoorden straf, Denckt Therëus op u graf. In plaets van u smert ghenesen, Soud' ick doch u doot-kist vvesen En dan blijuen, vveert beclaeght Naer u vvijf, u vveef, en maeght. Sy en acht op out, oft rijcke, Sy soeckt eenen haers ghelijcke, Ionck, en dom, en schept ghenucht Recht, in mijn bedroeft ghesucht, Hoe sy my meer siet in lijden, Hoe sy meer schijnt te verblijden: Hoe ick meer vernieu mijn clacht, Hoe sy meer daer mede lacht. Altijt spot sy met mijn reden, En mijn ou mismaeckte leden. 