 CVpido vvreeden Godt moordadich, Kindts, dertel, vvulps, en onghestadich, Ghy lockt de jeucht met soeten vvijn, Maer menght hem bitter met fenijn. Die my meest mint, doet ghy my haten, En die ick min, heeft my verlaten, Nu sijn schoon Toouer-tongh beleeft Mijn hert, en siel ghestolen heeft. Met schoon deuijn hemelsche vvoorden, Hy mijnen geest verleyt, becoorden, ,,De vrijers sijn meest al-te-gaer ,,Gheveyst, ontrouvv', en vvanckelbaer. Dickmael heeft hy mijn eer bestreden, Die ick vervveert heb cloeck met reden, ,,Een maeght moet gade slaen haer eer ,,Als haer oogh-appels, ja noch meer. Een Roos noch schoon in't vvassen staende Prijst yder die voor by is gaende, En vvordt met lust van elck ghevvenscht, Die af-ghepluckt, soo haest verslenscht. Soo sijn de maeghden diet mis-lucken Als sy haer Roosken laten plucken, ,,Want als het vvilleken is ghedaen, ,,Dan is de liefde haest vergaen. Gheen ander oorsaeck can ick vinden Dat my nu haet, die my eerst minden, Maer doch gheveyst, gheveyst van gront, t'Hert dacht niet eens al sprackt den mont. Oft hy my yuers nu ontmoeten? En dat ick hem eerbiedich groeten, Soud' denck ick, niet bevveghen hem Mijn bleeck ghelaet, en flauvve stem? Soud' hem niet vvecken tot medooghen, Als hy mijn half-ghebroken ooghen, Mijn magher, bleeck bestoruen vel Nu saegh? dan neen, neen vveet ick vvel. Best vvil ick dan mijn lijden draghen Bedeckt in't hert, en niemant claghen: Op dat hy niet en roem van my, Noch hem verheugh' om t'geen ick ly. Ghy maeghden dan vvilt hier op letten Wilt niet soo vast u sinnen setten, ,,Toont vveer-liefd' die u deuchdich mint, ,,En haet die ghy ondeuchdich vint. 