 CVpido heeft een schoone,, maghet Gheschildert in mijn hert Weerdich dat sy de croone,, draghet, Want sy can al mijn smert Ghenesen:,, midts desen Moet vvesen,, ghepresen Haer schoon mondeken root, Dat my inden noot Can behoeden voor de doot. Moet ick noch langh dees vrouvve,, deruen, En sijn van haer vervremt, Och soo sal ick van rouvve,, steruen Want sy mijn rust benemt Alleene,, vvant meene Dat geene,, soo reene Soo schoone meer en is, Bouen Helena fris. Spant sy de croon dats vvis. Met den cloecken Leander,, cierich Sterf ick sonder bystant, Want ghelijck den Salmander,, vierich Leeft mijn hert inden brant, Mijn sinnen,, van binnen Beginnen,, door't minnen Vier, te dvvepen al, O Goden vvie sal Ick claghen dit misval? Cupido hoe moordadich,, lijcken Hebt ghy mijn hert door-vvont? Ghy laet vvel onghenadich,, blijcken Dat ghy my vvilt terstont Bederuen,, doen steruen. Vervveruen,, conseruen Van troost, can ick van haer, Waer door dat ick voorvvaer Lijd' duysent dooden svvaer Orlof edel Princersse,, vroedich Die ick soo seer bemin Sijt doch eens mijn troostersse,, spoedich Verrandert uvven sin O schoone,, persoone De croone,, ten thoone Ghy bouen Pallas draeght Reyn deuchdelijcke maeght Ghy sijt die my behaeght. 