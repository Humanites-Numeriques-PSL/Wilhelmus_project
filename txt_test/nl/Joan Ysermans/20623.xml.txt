 LEst hoorden ick een Venus dier Staen claghen seer, Die sonder man en conde schier Gheleuen meer, Ick hoorde, half besvveken, Haer spreken, Mijn jeucht verdvvijnt, Den maeghdom schijnt Wilt my laes! t'hert af steken. De moeder die dit deirlijck stuck Heeft aenghehoort, Versuchte, siende t'kint voldruck En sprack verstoort Ghy moet u duldich lijden En mijden Van vrijers noch; Wilt setten doch Dees ydelheyt besijden. Het selsaem ouer-peysen, doet My groote pijn Dats d'oorsaeck moerken dat ick moet Gheholpen sijn Oock doet my t'langh vertoeuen, Bedroeueu, Want vvie vveet bet Waer dat hem let Dan die de pijn moet proeuen. Ghy sijt noch jonck al sijdy groot t'Is teghen re'en Ick vrees ghy bleefter onder doot Sprack d'oude queen: Beydt vry noch seuen jaren B Laet varen Dees lusten cranck, Oft ghy eer lanck Sult comen in besvvaren. Te cleyn? vvaert dit dat my ghebrack? Neen moerken neen. Doch, ick sal vvel eens proeuen, sprack Dit meysken kleen, En maken gheen gheschille Al stille, Want t'is al goet Wat dat-men doet Alst is om beters wille. De moeder dacht sy meynet t'ian En sprack lief kint Nemt lieuer bidd' ick eenen man Die u bemint, Ghy moeght die quaey ghedachten Niet achten, Ghebruyckt u jeucht In eer, en deucht Wilt niet de hoeren slachten. 