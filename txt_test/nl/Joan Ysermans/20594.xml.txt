 DAelt nu,, Musae goedertieren Vanden bergh Parnas Spoeyt u,, vvilt mijn penne stieren Die bestoruen vvas, Comt ras,, vvilt met uvve const. Dit, mijn liedt vercieren, Thoont my doch u jonst. Al d'eer,, en Lof toe-gheschreuen Eenighe Goddin: En meer,, Lofs, moet ick nu gheuen, Mijn schoon herderin, Door min,, mijn behoudenis, Die mijn Doot, mijn leuen, Druck, en blijschap is. Als ick,, tusschen hop', en duchten, Was vol rasernij, Door-schrick,, doende niet dan suchten, Droeuich, en on-blij: Heeft sy,, my haer trouvv ver-eert, Dus is in ghenuchten, Mijnen druck verkeert. Mijn Vee,, Lammerkens, en schapen Sijn met my verblijt! Als t'Ree,, datmen vreucht siet rapen Inden Lenten tijt, Den nijt,, teghen my soo groot, Schijnt als nu te slapen, Clappernij is doot. Haer deucht,, vverekt nu met verlanghen d'Eyndt van mijn verdriet, Wat vreucht,, sal mijn siel om-vanghen Als sy my aen-biet? t'Gheniet,, van haer borstgens ront? Van haer roose vvanghen, En coralen mont? Die al,, d'oorsaeck vvas voor desen Van mijn soet ghepijn, Die sal,, om my te ghenesen Nu t'ghenees-cruyt sijn, Die mijn,, hert steedts branden ded' Sal den middel vvesen, Om te blussen med'. O mijn,, herderinne schoone, Ghy en niemant el Sult sijn,, nu mijn vreucht, en croone, Die eerst vvaert mijn quel, Vaert vvel,, tot dat ghy m'als vrouvv', Iont den rechten loone Van mijn liefde trouvv'. 