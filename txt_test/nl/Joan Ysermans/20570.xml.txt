 ,,O Iuno hemelsche Goddinne ,,Die de ghevvenschte houvvelijcken voeght, Niet die vlees-lustich, maer door minne. In suer, en soet te samen sijn vernoeght, Die geeft ghy rijckdom ouervloedich Edelheyt, eer, en hooghen staet. Maeckt doch dit houvv'lijck oock voorspoedich, Dat het Thalassus echt te bouen gaet. O echten bant, groot sijn u crachten Die soo tvvee sielen vveckt in een lichaem, Ver-eent de sinnen, en de ghedachten, Ia grift, en bint, door trouvv', de herten t'saem, Ghelijck inde fonteyne vreuchdich De schoone Nymph Salmacis reen, Met Hermaphroditus jonck, jeuchdich, Soo sijn dees tvvee nu ghevvorden een. Ghy Musen dan vvilt vreuchdich louen Mariam dese Bruyt die vvijs in deucht, Calliope schier gaet te bouen Het vvelck den Bruydegom is groote vreucht Want Syrach hier van schrijft ghetrouvve In sijne vvijse spreken schoon: ,,Een deuchdelijcke vvijse vrouvve, ,,Is haren mans cieraet, eer, ende croon. Bosch-Goden, Nimphen, ende Najaden, Brengt bloemkens nu en soet vvel riekend' cruyt Als Tymis, en Lauendel-bladen, Met Flora cieret bedde vande Bruyt, Vlecht cranskens oock van Lauvverieren, Van Olijf-tacxkens vol van vre Goublomkens, en van Violieren Om den Bruydegoms hooft te cieren me. Rust, vrede, voorspoet ende lanck leven, Wenschen vvy u hier me gheluckich paer, Heyl, salicheyt, en daer beneuen Een hups, en schoon jonck kindeken alle jaer, Op dat ghy out vervremt van lusten Beuende van ouderdom Op dese Stocken u moeght rusten, Als u leden sijn ghevvassen crom. 