 AVra soeten coelen vvint In u heb ick behaeghen, Om dat ghy my jonstich dint Als ick verhidt in't jaghen, Soeckende het speur Van mijn lief die veur Loopt duycken in de haghen. Schept ghy Nymphkens u ghenucht In mijn droeue quellagi? Dat ghy altijt voor my vlucht En berght u in't bosschagi? Daer hem in onthout Menich Sater stout Belust naer ons vryagi? Vreest ghy niet ghy domme maeght Dat sy u daer vervvachten? Keert eer ghy't te laet beclaeght Sy mochten u vercrachten, En u nemen soo, (Lief al ded' ghy't noo) Daer vvy soo langh naer trachten. T'is de schamte vveet ick vvis Die in u veyst dit haten Want u hertgen by my is En soeckt met my te praten, Van de minne soet, Die ons leuen doet Seer vreuchdich bouen maten. T'bleeck, doen ick den lesten keer Op uvve boorstgens rusten, Doen ick u rood' lupkens teer Soo menich vveruen custen, Om noch eens met u Soo te vvesen nu Soud' my voorvvaer vvel lusten. Hop' belooft my noch gheniet Van haer blosende vvanghen; ,,Hope troost my int verdriet ,,Als druck my heeft bevanghen, ,,Hope my versterckt, Hope in my vverckt. Het vvenschen, en t'verlanghen. 