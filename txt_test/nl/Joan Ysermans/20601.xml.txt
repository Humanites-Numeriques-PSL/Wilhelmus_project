 WAnneer Aurora bloot Schoon glansich roosen root, Op comt uyt Amphytritons schoot: En Phoebus blickt, Mijn Vee verquickt, En huppelt ras, Langhs het groen gheclauert gras. Mijn Bocxkens al-te-gaer, Loopen de Geytkens naer, Elck soeckt met vreucht, een vvederpaer, Maer ick heylaes, Ligh' dan by-naes Door druck versmacht, In mijn diep, verlieft ghedacht. De moeder vande min, Brenght my dan inden sin De schoonheyt van mijn Herderin En vvreedicheyt, D'vvelck my bereyt Sulck een torment Dat de doot sal vvesen d'ent. Want die my geiren siet, Die en mach ick luchten niet En die ick minne voor my vliet, Snel als een ree, Des ick in vvee, Midts ick haer derf Hondert duysent dooden sterf. Vreest Nymphe dat in't vvout Veel dertel Saters stout Haer berghen in het dickxt van't hout, Keert bidd' ick keert, Ghy vvordt ge-eert Van my altijt, Vvven dienaer eens verblijt. 