 ZEus vvat vvilt ghy u beroemen Van 't gen' dat teghen de reden strijt? Hoe derft ghy u hooveerdich noemen Dat ghy den Prince der Goden sijt? Laet af, laet af, 't vvort u gheboden, Want ick alleen ben t'hooft der Goden. Wat helpt u blicxsem, cracht, oft donder Als ghy u buyghen moet onder my? Ick d'vvingh de Goden elck by-sonder, En brengh hun alle tot raserny. Al schijn ick cleyn, blint, kindts uytvvendich Ick ben groot, sterck, schalck, en behendich. Saturnus seysen root van bloede, Apollos boghe, en Lauvver-crans, Mercurius om-slanghde roede, Oock Bacchus dicke om-veilde lans, Pans crommen stock, al ist hun hinder 't Comt my al toe als overvvinder. Wat heeft Neptunus moghen helpen? Oock den vvijt-vlieteden Ocian'? Den dry-tant, oft bemoste schelpen? Sy moeten my al sijn onderdaen, Hoe dickmael heb ick Mars ontstolen Sijn bloedich svveert, en hem doen dolen? Iupijn vvat vvilt gh'u noch versinnen? Tredt af, tredt Heere van uvven troon, Ver-eenicht bidd' ick metter minnen, En sedt m'op t'hoouet vry uvve croon, Laet my den grooten scepter voeren Die hemel, aerd', zee can beroeren. 