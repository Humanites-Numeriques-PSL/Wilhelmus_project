 ,,AL hebben de Princen haren vvensch ,,Sy en sijn maer slauen vanden mensch: Maer ons Herder-ampt vol vre, Is becommert nievers me. Al is in het hof vvatmen versiert: Schoonder is ons vvooningh noch gheciert, Met gras, bloemkens, en gheboomt, Daer soo menich beexken stroomt. Al is in het hof veel snaer-spel soet, Dat den droeuen gheest verheughen doet: By ons is den vveder-clanck Van des voghels soeten sanck. Al is eenen Coninckx hooft om-rinckt Met een goude-croon die cierlijck blinckt: Wy-lie draghen oock een croon Van verscheyden bloemkens schoon. Al heeft eenen Coninck in sijn hant Eenen gulden staf, om heerschen t'lant: Wy-lie voeren oock in ste Daer vv'ons Schaepkens heerschen me. ,, Is het niet den rijcksten mensch die leeft ,, Die in alles sijn ghenoeghen heeft? ,, Wat is doch al s'vverelts lust ,, Als het hert is ongherust? 