 ONlanghs in eenen auont-stont Was ick my gaen vermeyden, Soo Phoebus onsen Horisont Verliet, en van hier scheyden, Nox sach ick vvijt uyt spreyden, Sijn Seylen svvert, en root. Diana openbaerde haer Met al haer staet-goddinnen daer Ick lach in Ceres schoot. Doots-suster vergeselschapt meest Met droomen, en ghesichten, Wond' mijnen svvaer moedighen Gheest Die besich vvas met dichten: Van den aerbeyt verlichten, Want sy my bracht tot rust, Maer eer ick vvas in't slapen vvel Soo hoord' ick sulck ghesanck, en spel, Dat t'hert daer in schiep lust. My docht ick sach Apollo doen Met al de Musen t'samen, Die langhs een lustich paeyken groen Met vreuchden tot my quamen, Oock sach ick dat sy namen Groen Lauvver-tacken vast, En daer van vlechtende een croon, Songhen sy eenen lof sanck schoon, Ter eeren Vander Ast. Mespomine in reden-rijck Sprack in deser manieren, Com Susters laet ons nu ghelijck Met dese Lauvverieren, Het voorhooft gaen vercieren, Van die PoÃ«sis const, Soo veel schoon deuchden heeft ghedaen, Dat jder hy is voor ghegae In juer liefd' en jonst. Doen songhen sy vveer fijn, en grof, En speelden even veerdich, Hem comt de eer, den roem, den lof, Den crans is hy oock vveerdich, Om dat hy is volheerdich, En altijt vvesen sal Maer door der Sprinck-hanen ghesanck Ick vveder vvt den slaep ontspranck En vont t'vvaerschijnich al. D'vverck daer ick eerst me besich sadt Heb ick doen laten steken, En dichten dit, eer ick t'vergadt Ter eeren vanden Deken Daer-men sal lof van spreken Soo langh de nut-baer loeght, Sal om der aerden svveuen ras: Ia soo langh als Aurora t'gras Met dauvv sal maken voeght. 