 OCh vvaer ick noeyt gheboren, Soo sou dit groot verdriet Nu ouer my dus heerschen niet, Die ick heb vvt vercoren Heylaci! voor my vliet, Als t'hinde, dat de honden siet, Trouvv had sy my ghesvvoren En ick haer oock, te voren Eer dat sy my dus verstiet. Venus vvreede Goddinne Die my dit lijden doet Dat ick de doot besuren moet, Ghy slacht voorvvaer de spinne Die het cleyn bieken vroet, Vanght, en dood et met den spoet, Alsoo t'uvven ghevvinne Trapt ghy ons door de minne Oock ellendich met den voet. Can ick gheen troost vervveruen Van mijn lief terstont Die my haer trouvve had ghejont En t'soet gheniet noch deruen. Van den robijnen mont En haghel vvitte boorstkens ront, Soo sal ick droeuich steruen En selfs mijn hert door-keruen Dat noch is, en blijft doot-vvont. Waerom toeft ghy soo langhe Atropo vvrede doot Com helpt my vvt dit lijden groot, Mijn hert is flauvv, en banghe Dat Cupido door schoot Met soo veel vvonden bloedich root Dat ick daer door ontfanghe, Daeghs duysent dooden stranghe, Noeyt led' ymant meerder noot. Orlof schoon Princersse, Volmaeckste Herderin Die schier gelijckt de jacht Goddin, Sijt doch eens mijn troostersse, Verrandert uvven sin, Ghedenckt eens ons voorleden min, Die ick hier door verversse, En sijt doch mijn voegh-dersse, Soo ghy vvaert inden beghin. 