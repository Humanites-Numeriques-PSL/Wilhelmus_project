 TEn docht Iupiter niet ghenoech, Dat hy Promotheus spaey, en vroech Sijn leuer tot een straf Den Arent t'eten gaf. Sijn stout bestaen Cost menighen traen: Hy is ghegaen Recht naer Vulcan' Want hy de menschen vvouvv Noch plaghen met een vrouvv. Vulcanus heeft naer Iouis raet, Ghemaeckt dit nut, en noodich quaet, En gaf haer haeren vvensch Tot straffe vanden mensch, De Goden daer Begiften haer Een yder naer Haer vvenschen, maer Vergieft vvas haer aenschijn K'en vveet met vvat venijn. Doen gaf haer Iupiter een doos Met deuchden, en ondeuchden boos, En sprack sijt niet soo coen Dit decksel op te doen, Maer dese dant Brack Venus bant, Die haer bloet-schant, In stede sant: Oock opende sy t'slodt, En brack Iouis ghebodt. De sonde boosch vol grouvv'lijckheyt, Heeft haer op d'aerd' doen uyt-ghespreyt, Des al de deuchden neer T'en hemel vloghen vveer: Soo quam den noot D'ellende groot, Sond', sieckt, en doot Ter vverelt snoot Met recht men haer dan acht 't Verderf van 't mensch gheslacht. Mercurius heeft haer gheleyt Tot Epimethus, soomen seyt, Die d'aenschijn siende naeckt Soo hemels schoon volmaeckt, Ghevoelde snel Een nieuvv' ghequel, Een sieckte fel, Die niemant el Te voren had gheproeft, En t'hert door-vvont bedroeft. Hy, rasende door t'soet ghepijn, En vvist noch raet, noch Medecijn Tot dat hy sijnen lust Met kuskens had gheblust, Tot dat hy vondt Dat, t'gen' terstont Hem had ghevvont, Hem vveer ghesont Moest maken, door't gheniet Van t'gen' men niet en siet. Hy dan ginck bly om-helsen noch Dit noodich-quaet, dat met bedroch Mercurius hem gaf, Tot een eeuvvighe straf. En heeft, te slecht Met haer den echt Door Liefd' oprecht Eerst aen-gherecht, Die vvy lie al-te-gaer. Noch daegh'lijcx volghen naer. 