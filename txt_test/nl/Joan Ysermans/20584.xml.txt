 ONlanghs om te vermaken my Was ick gaen spelen varen, Doen Phoebus met sijn stralen bly De loecht begost te claren, Spiegh'lende inde baren Sijn gulde hairen blont, Heeft my vervvonnen Lethys stroom. Terstont verscheen my eenen droom Die ick dicht-vveerdich vont. My docht ick sach Dian', met haer Goddinnen groot, en cleyne By den voet van Parnassus, daer Castalides fonteyne, Besproeyde een schoon pleyne, Waer op ick heb ghetelt Minaruas dochters, dry, en ses, De vvijse Heliconides Met Apollo verselt. Diana thoonde haer een blom Die Mars langh had versteken, Waerom de vingerkens van som De snaren deden spreken, Clio heeft haer gheleken By Tagus vveerde gout. Apollo eystense haer af, Die haer daer na aen Pallas gaf Met danckingh menich fout. Minerua die const lieuich vvas Ghinck strackx dit bloemken setten, Op't hooghste van den bergh Pernas', Daer t'Mars niet meer soud' letten, Daer't niet en con besmetten Sneeu, haghel, voorst, oft vvint, Daer Phoebus stedts beschermen sal En oock behoeden voor meer val Want hy dees bloem bemint. Prince dit bloemken vry van smaet Is t'Brem-bloemken lof-same, Dat nu vveer fraey ontloken staet, Spijt Momus vol van blame. t'Was my soo aenghename Dat ick nu sijnd' outvvaeckt, Ter eeren van de Brem-bloem siet En hare minnaers heb dit liet Al met den tijt ghemaeckt. 