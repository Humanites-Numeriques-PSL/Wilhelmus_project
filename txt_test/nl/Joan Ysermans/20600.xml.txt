 MOordadich wicht Cupido Godt der minnen/ Ghy hebt mijn hert doorwont/ Met eenen schicht/ Die my berooft van sinnen/ En maeckt my onghesont/ Soo mijnen mont Nu langher noch moet derven T'soet gekus// van Tytirus/ Soo moet ick droevich sterven. Ghy die soet stroomt Cristale claer revierkens/ Ghebloemt soet-reukich velt/ Bergh/en gheboomt Vol dertel wilde dierkens/ V altesaem verselt: En hem vertelt Mijn droef ellendich leven/ Weer-schalt nu//oft hy door u Sijn Nymphe troost woud' gheven. Zephirus ras Ghy moet den Echo draghen Op uwe vleughels breet/ Sweeft langhs het gras/ Mischien hy sal u vraghen Van my het recht bescheet/ Wilt door mijn leet Tot medoogh hem vermanen Af belt hem//mijn flauwe stem/ En menichte van tranen. Och ydel hop' Met recht ick u beschuldich Oorsaeck van mijn verdriet/ Ghy slacht het nop' Dat visschers maeckt gheduldich Al en vanghen sy niet/ Selden men siet Dat een als ick verlaten Weer raeckt in//haer vryers sin/ Als min verkeert in haten. Comt dan o doot En wilt niet langher toeven Ghebruyckt u Tyranij/ Laet my t'is noot/ V vreede schiechten proeven Daer niemant van is vry/ Maer wilt in my Noch soo veel adems sluyten Dat t'lichaem//den moorders naem Doot sijnde/noch can uyten. 