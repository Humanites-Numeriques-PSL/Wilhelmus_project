 IOnghe herten, Hoe langh wilt ghy noch jaghen Nae snoo' ydelheydt? Daer veel smerten, Ellend', en ramp, en klaghen V zijn bereydt: Ey soeckt een straet Daer yder veyligh gaet; Soeckt rechte weghen, En weest gheneghen Te streven teghen Vlees, Duyvel, Hel en Doodt, en Doodt, en Doodt: Of ghy komt in groote noodt. Jonghe sinnen, Bedenckt u dartel leven, En let op u tijdt: Wilt niet Minnen 't Gheen u haest gaet begheven, En daedlijck slijt, Maer mint, o Jeught, De witte reyne Deught! Mint Godt de Heere, En oock sijn Leere, En wilt u keere Van ydele gheneught, gheneught, gheneught, Schept gheen lust als in de Deught. Jonghe lieden Denckt op 't gheween der Ooghen, Dien droevighen dagh, Die ontvlieden Niemandt hier nae sal moghen, Of immer magh: Die hier zijn tijdt Staegh Goddeloos verslijt, Sal eens sijn daghen, Met groot beklaghen, Gheheel verslaghen Beschreyen, maer te laet, te laet, te laet: Dan is voor hem hulp noch raet. Jonghe spruyten, Schickt u tot eer en deughde, En beyd niet langh; Stoot doch buyten Al 's wereldts dart'le vreughde, Eer 't u wordt bangh: Wanneer 't gheschal Van d'Eng'len komen sal, Dat ghy dan deughdigh, Dat ghy dan jeughdigh, Dat ghy dan vreughdigh Meught voor den Heere staen, en staen, en staen, En met hem ter Bruyloft gaen. 