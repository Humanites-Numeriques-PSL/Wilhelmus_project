 HOort Moeder, siet nouw wil ick trouwen, Verbiejet mijn, siet daer ick sel, Al sout my al mijn leven rouwen, Gaen varen dan voor Boots-ghesel Naer Oost of West-indien toe: Dus te leven ben ick moe; Siet daer, 't scheelt my langher niet een haer Nae wat Eylandt dat ick vaer. Mijn lieve Seun, waer sijn u sinnen? Ick bidje datje voor jou siet: Wat souje met de Meyt beginnen? De slechte Sloof het immer niet, En jy bent wel ghestoffeert, In een Jaer wast al verteert, Hoe dan? 'k seghje dat, slae jy haer an, Jy bent een bedurven Man. Ey Moeder swijgh, ick mach niet hooren Dat ghy soo de Meyt veracht, Siet daer ick heb haer Trouw ghesworen, Ick sel, ist anders in mijn macht, Blijcken doen, schoon of ghy praet, Datje my de Meyt af raet, Neen, neen, licht tijen wy met ons tween Vyt een goet hart op de been. Jou stouten Benghel, is dat spreecken? Heer dat jou Vaer eens op mocht sien, Hoe suer sou jou dat woort op breecken; Nu trout, ick selt jou niet verbien: Komter deur jou boose kop, D'eene quel of d'ander op, Als 't lich // kan ghebeuren, snoode wicht, Blijft dan vry uyt mijn gesicht. 