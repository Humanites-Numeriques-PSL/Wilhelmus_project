 LEstmael daer ick quam van daen, 't Is niet langh gheleden, Dat ick over straet quam gaen, Om nae Huys te treden, 'tZy door Bier of Wijn hoe 't was, Dat my niet en lusten, In een stoep, niet wel te pas, Soo gingh ick sitten rusten. Binnens Huys hoord' ick getier, 't Wijf begon te kijven: 'k Was liever in 't Vagevyer, Dan by jou te blijven; Neen, dit moet eens anders zijn, Dit beurt alle daghen, Staeghs het gat vol Bier en Wijn, Wie Duycker soudt verdraghen. Ick drinck schier mijn eygen bloet, 'Ken kan my selfs niet stillen, Om dat ghy mijn schoone goet Dus jaeght door de Billen: Mit smeet hy tegen de vloer Wat hy sach te krijghen: Maeckt van sijn Vrouw een Hoer, En 't Wijf en wou niet swijgen. 't Scheen daer hingh een Schildery, Die sy had ghekreghen Van haer Moer, daer klom hy by, Maer sy was daer teghen, Greep de Stoel daer hy op stond, Daer viel Doris henen: Nae dat ick recht hooren kond Soo schild' hy bey sijn scheenen. Mit riepen de Kinders moort: Van de naeste Bueren Quamenn uyt, doen gingh ick voort, Maer het spul bleef dueren: Een die vraeghde wat ghespoock Mach daer gunder wesen? Vriendt seyd ick, dat is de roock, Daer yder voor mach vreesen. 