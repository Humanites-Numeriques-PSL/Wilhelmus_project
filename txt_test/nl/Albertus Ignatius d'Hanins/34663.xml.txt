 TApt wijn, tapt wijn Weerdinne, Want ick dit sap beminne: Ick moet singhen, En klinghen, En springhen, Ghy ’t wijntjen bringen. Het sparen will’ ick vlieden, En met de jonghe lieden Lustigh smeiren, En teiren Seer gheiren: Dit ’s mijn begheiren. ‘k Bidd’ u mijn’ med’-gheselle, Trect eensjens doch de belle, Want de snellen Met hellen Ons quellen: Flux treckt de belle. Tapt wijn, tapt wijn vrindinne, Want hier is niet meer binnen: Laet hem vloeyen, En bloeyen, (Wilt spoeyen) Daer sal noch groeyen. O soete Bacchi-gaven, Die onse ziel’ komt laven: Ick sal trachten Te achten Dijn’ krachten, Dagh ende nachten. 