 O Galathea Voester van mijn’ minn’, Mijn Herderinn’, mijn’ aerdtsche Af-godinn’! Waerom siet ghy my soo grammoedigh aen? Seght wat u quelt, En dijn’ ghemoet ontstelt: Wat hebb’ ick u misdaen? Ick bidd’ u, soete Nymph’, en weest niet quaet, Gh’ en hebt in ’t minst’ gheen oorsaeck tot dijn’ haet: Het is gheweest een valsche nijders tongh Die op een uer’ U heeft ghemaeckt soo stuer, En ’t hert’ tot wreedtheydt dwongh. Soo niet, seght my doch eensjens wat u schort: Seght my waer-in dat ick u doe te kort: Keert dijn’ ghemoet, ick ben dijn’ stuerheydt moe. Blijft ghy soo sien, Ick sal uw’ aensicht vlien, Tot d’Indianen toe. ’k Wil liever noyt aenschouwen uw’ aenschijn, Dan even-staegh soo suer aensien te zijn: (En meest als ghy dat sonder reden doet) Keert dijn’ ghesicht, En mijn bangh’ hert verlicht, Oft wel ick sterven moet. 