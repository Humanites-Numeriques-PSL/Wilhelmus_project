 ICk heb den Heer lief, want hy heeft verhoort Mijn stem ende bidden in mijn swaer klagen, Ick sal hem bidden in mijn quade daghen, Om dat hy hem tot my neyght na sijn woordt. De stricken des doodts hadden my omvaen, Ick was beladen met anghsten der Hellen, Ick was in noot in suchten end' in quellen, Doch ick riep des Heeren naem alsoo aen: O Heer, verlost mijn ziel uyt desen noot, En ick bevondt dat hy was seer weldadigh, Seer vriendelijck en oock seere genadigh, Die wel behoudt d'eenvoudighe seer bloot. Want als ick ter neder lagh onder voet, Gheholpen heeft my onse Godt almachtigh, Dies weest te vreden, o mijn ziele klachtigh, Nae dien dat de Heer u dees weldaedt doet. Ghy hebt, Heer, mijn ziel bevrijt van den doodt, Mijn ooghen van tranen, mijn voet voor vallen: Dies wil ick wandelen mijn daghen alle, Vromelijck voor u, o mijn Godt seer groot. Ick gheloove dies spreeck ick in 't gemeen, Doch werdt mijn ziel seer jammerlijck gheplaget: Dies sprack ick met een gemoet gaer vertsaget, Alle Menschen zijn leughenaers met een. Hoe sal ick doch Godt zijn weldaden al Vergelden? Ick sal den beker heylsame, Nemen in der handt end' des Heeren name Met danckbaerheyt ick vercondighen sal Ick wil mijn beloften in 't openbaer, Betalen in Godts ghemeynte ghepresen De doodt der Heylighen voor Godt sal wesen, Een dingh dat kostelijck is en dierbaer. Heer ick ben u knecht, jae ick ben u knecht, En een Sone van uwer dienstmaeght kleyne: Mijn banden hebt ghy ghebroken alleyne Dies wil ick u danck-offeren oprecht. Dat is: Ick wil uwen naem maken cont, Die heerlijck is, end' seer hooge verheven: Ick wil den Heere mijn beloften gheven, Midden onder zijn volck tot deser stondt. In den voorhoven des Heeren seer reyn, Wil ick van herten hem lof-sanghen singhen, Ick wil tot Ierusalem hem toebringhen Sijnen prijs, looft hem met my in 't ghemeyn. 