 EEn Cananeetsche Vrouwe minjoot Is uytghegaen tot Iesum soet, Sy riep tot hem in grooten noot, O Heere ghy Davids Sone goedt, Wilt over my // ontfermen ghy, Den boosen mijn Dochter veel lijden aendoet, O Heere wilt haer beschermen vry. Maer hy en antwoorde niet een woordt, Sijn Iongheren traden tot hem aldaer, En baden, en spraecken, o Heere verhoort Dit Vrouken, het roept ons soo jammerlijck naer, Christus sprack mijn // seyndinghe fijn En is tot den verloren Schapen maer, Die van den huyse van Israel zijn. Doen quam dat Vrouken met groot ootmoet Tot Christum vyerigh, sonder verlaet, En sprack voor hem ghevallen te voet: O Heere my inden noot bystaet, Niet goet en ist // sprack daer Godts Christ, Datmen den kinderen 'tbroot nemen gaet, En datmen dat voor de honden verquist. Al was dit woordt om hooren swaer, Het vrouken in't bidden bleef even snel, En sprack, jae Heere, dat is wel waer, Nochtans eten die hondekens wel De kruymkens kleyn // die daer in 't pleyn, Vallen beneden van haers Heeren tafel, Die zijn haer doch tot spijse ghemeyn. Den Heere vol ghenaden milt, Sprack, O Vrouwe u gheloof is groot. Gaet, u gheschie, alsoo ghy wilt, Sy en bleef niet van trooste bloot, Haer dochter vondt // sy fraey ghesondt Wt 'tghewelt van Sathan sonder aenstoot, T'huys op haer bedde ter selver stondt. Int bidden moet men volherden, siet, Ghelijck dit Vrouken heeft ghedaen, Om datse aenhiel, en niet af en liet, Heeft sy ghenade van Godt ontfaen, Dus in verdriet // tot Christum vliet, Hy sal u ghebedt wel gade slaen, Alst inden Gheest en waerheydt gheschiet. 