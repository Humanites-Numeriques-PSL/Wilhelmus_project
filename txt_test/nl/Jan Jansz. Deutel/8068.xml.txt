 Ghy cleyne Christen hoopken (och!) Moet wassen en vermeeren Ghy zijt soo cleyne een schare doch, Wilt Godt met wercken eeren, Siet niet op werelt, vleesch noch bloet, Noch op dit cleyn verganckelijck goet, Maer slechts op 't woordt des Heeren. Lieve Christen vergaderingh Ghy zijt van cleynen hoope, Vermaent malkander sonderlingh, Dat niemant 'truym door loope, Slaet altoos op malkander acht, Wacht dat niemandt van ons geslacht, Sijn eerst' geboort' vercoope. Christen ghy heyligh Priesterdom, Gaet niet op duyster wegen, Siet niet met Loths huysvrouw weerom Daer ghy uyt zijt gestegen. Wie aen den ploech hout en om siet, Die en is nut tottet rijck' Gods niet, Dus wandelt doch ter degen. Kinders Gods neemt u tijdt wel waer, Tis schier de laetste stonde, Wort nu niet mat noch wanckelbaer, In Godes woort bevonden, En laet de liefd' niet werden cout, Maer waeckt, bidt, altoos jonck en out, Vyerich uyt 'sherten gronden Och sticht malkander dagh en nacht, Vermaent den een den ander, Wacht dat niemandt van ons gheslacht, In 't ongheloof verander, Gheeft altoos goet exempel voort. Wacht datmen niet quaets van u en hoort, Maer leert, straft, dreyght malcander Eert Godt met liefde sonder smert, Met herten, tonghen, monden, Wacht dat niemant in een boos hert, Des ondeuchts wort bevonden, 'Twelck treedt van Godt en sijn ghemeent, Siet toe dat niemant wordt versteent, Door 't valsch bedroch der sonden. Godt wilt alleen navolghen fijn, Toont in als een nieu leven, Laet Godts woordt niet ghelastert zijn Wilt goet exempel gheven, Weest ghy een spieghel alle man Datmen van u niet segghen en kan, Dat ghy quaedt hebt bedreven. Met wercken wilt volbringhen wel, Dat ghy met u tonghe spreecket, Wilt metter daedt volbrenghen snel, Dat u van Godt werdt ontdecket. Wilt met den mondt belijden niet En lochenent met de wercken siet, Goedt te doen niet en vertrecket. Met werck en daedt wilt bewijsen jent, Dat ghy zijt rechte Christen, De boom men aen zijn vruchten kent, Dus hebt gheen arghe listen, Volght vyerigh nae u Heer u Godt, Hebt hem lief, en hout sijn ghebodt Schout alle Antechristen. Dat niemandt Godts ghenade versuymt, Op datter niet een quade, Een bittere wortel uyt en schuymt, En doet soo u siel schade, En gheeft laster noch arghernis, Noch oock gheen quaedt ghetuyghenis, En wijckt, soo van Godts pade. Leven wilt nae Godts woordt en leer, Wilt in als ghelijck wesen V Vader, Meester ende Heer, Volght recht in als nae desen, Bewijst met wercken en daedt altijdt, Dta ghy oprecht herboren zijt, En dat ghy Godt gaet vresen, Doch wilt God u Prince, u Heer, Met werck en daedt belijden, Soeckt meer Gods eer // dan 'smenschen leer Wilt voor de waerheydt strijden, Met ooghen traen // ick u vermaen, Wijckt gheensins van de rechte baen, Wanckt niet aen beide zijden. 