 GAbriel was van Godt ghesonden In eene stadt van Galileen, Nazareth geheten, na Lucas vermonden, Tot een suyver Maghet reen. Die ondertrouwt was een man ydoone, Den welcken diemen Ioseph hiet, Van Davids huys, en de maghet schoone Hiet Maria, vaet dit bediet. Den Engel quam tot haer met vrede, En sprack: Weest gegroet, vol gracy siet, De Heer is met u, gebenedijt mede Zijt ghy onder alle vrouwen soet. Als Maria den Engel aenschoude Verschricktese haer in sijn reden fijn, Maer op den Heere sy vroom betroude, En dachte, wat een groete mach dit zijn? De Enghel sprack, en wilt u niet vervaren Ghy hebt genade vonden by Godt. Ghy sult ontfangen en vrolijck baren, Een Sone in u maeghdelijck slot. Iesus sult ghy heten sijnen Name, Hy sal wesen van machte groot, Des alderhooghsten Sone bequame, Wert hy geheeten, zijt des wel vroet. Godt de Heere die sal hem geven, Davids sijns Vaders stoel excellent, En hy sal over Iacobs huys verheven, Regnieren met een Rijcke sonder endt. Maria sprack, hoe mach dit wesen. Want ick en bekenne gheenen man? De Enghel antwoorde na desen: De Heylige Gheest sal u comen an. De cracht des Hoochsten sal oock te vooren Om schaduwen u, also 't betaemt, Daerom het Heyligh, d'welck wordt geboren, Sal worden Godes Sone genaemt, Onvruchtbaer was Elisabeth u nichte, En sy heeft ontfangen een knapelijck kint In haer ouderdom, het is Godt al lichte Om doen, dies hy hem onderwint. Maria liet haer van den Engel leeren, En sy geloofde met een verblien En sprack, hier is de dienstmaecht des Heeren, Na uwen woorden moet my gheschien. 