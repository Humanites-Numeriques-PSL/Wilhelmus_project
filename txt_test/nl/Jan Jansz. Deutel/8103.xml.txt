 LEert my o Heer bedincken Hooghmoet te laten sincken, Dat ick moet sterven haest. De doodt komt my bestrijden, Haer wreetheyt moet ick lijden, Verschrickt, en seer verbaest. Kort is des menschen leven, Een handtbreet hier beneven, Vol moeyt, en jammer groot, Altijdt strijdt sonder ende, Waer ick my keer oft wende, Ontmoet my veel aenstoot. Wie sal konnen vertellen Het menighvuldigh quellen, Dat hier den mensch aenkleeft? Gantsch onvolmaeckt bevonden Is hy geneyght tot sonden, Van selfs niet goets en heeft. Ia niet een goet ghedachte, Den mensch uyt eyghen krachte En is bequame niet: Hoe veel meer onbequame, Goet te doen, naer betame, Sonder Godts hulpe, siet; Godt alleen // goet // ghepresen In 't ghemeen // moet // by desen, Alles in allen zijn. Maer wat is doch den mensche? Niet bysonders ten wensche, Aerde voor Godts aenschijn. Als een gras bloeme schoone, Verciert staende ten toone, Afvalt, haest moet vergaen, Sulcx is des mensche wesen Ghelijck, maer soo wy lesen Godts woort sal blijven staen. Godts woordt beleven goedigh, Barmhertigh, en ootmoedigh Christum volghende naer Moeten wy al te samen, En schouwen 't quaedt bynamen, Gierigheydt, hooghmoedt swaer, Wortel van alle quaden, Gierigh niet om versaden, En hooghmoedt, drijft altijdt, Tot sonden overvloedigh, Daerom moetmen seer spoedigh Hem daer van maken quijt. Alles als boven schreven, Door Godts hulpe verheven, Die in ons werckt met macht, Den wil en dat volbringhen, Nae 't ghemoedts goeder dingen Voornemen dagh en nacht. Ghy welbedachte sinnen, Ick schenck uyt goeder minnen V dit Liedt, kort ghesanck, Van gierigheydt verlaten, Hooghmoedt te leeren haten. Oorlof neemt dit in danck. 