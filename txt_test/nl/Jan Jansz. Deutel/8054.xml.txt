 EManuel die is uyt ghetoghen Wt zijns vaders rijck in swerelts pleyn, Ieloersche liefde heeft dat vermoghen, Zijnen lust was te wesen by smenschen greyn. Om hem soo wil ick wagen Mijn lijf en alle mijn goet, Mijn lijf en alle mijn goet, En verlaten vrienden ende maghen, En schencken hem mijn lijf, hert ende bloet. Desen Bruydegom heeft my vercoren Wt des werelts quaedt fenijnigh abuys, In ydelheydt soo was ick gheboren, Ick wil met hem soecken een ander huys, Adieu Vader, Moeder, Suster, Broed'ren Adieu vrienden allegaer, Adieu vrienden allegaer, Adieu al sweerelts goedren, Desen Bruydegom die neemt my waer. Tot Syon wil ick my gaen keeren, Daer is hy woonachtigh mijns herten lief, En dienen hem daer met grooter eeren, Die my aldus hoochweerdelijck verhief, Hy is al waert een seghel Ghedruckt op mijn herte vast, Ghedruckt op mijn herte vast, Och Bruydegom ghy zijt mijnen spieghel, Ick en weet ter werelt gheen liever gast. Ick hebbe hem mijn trouwe ghezworen Aen zijne eerweerdighe rechterhant, Te vooren liep ick gheheel verloren Verdwaelt in het Babylonische landt. Nu wil ick hem trouwelijck by blijven, Sijn woorden sullen my voen, Sijn woorden sullen my voen, Gheen hoerdery en wil ick bedrijven, Als ander Babelsche dochteren doen. Lof Princelijcken Vader verheven, Lof almachtigh Godt alder Heeren Heer, Syon die looft u alle haer leven, Dat suyver ende reyn Maeghdeken teer. Ierusalem dat wordt opghetimmert Door u schoon Emanuel, Door u schoon Emanuel, V krachtige hant is niet vermindert Al houdet de werelt voor apen spel. 