 EN wilt my niet beschamen, Ick wil u een liedt ramen, Ghy menschen al te samen, dat wil ick u gaen singhen, Wie leert daer nae 'tbetamen, Als wy met schrift voortquamen, Sy voeren gheen quaey famen, Al die haer vleysch bedwinghen. De wereldt end' de Heer, Die sijn verscheyden seer. O mensch neemt eenen keer, Leest d'Apostelsche leer, Die sal u klaerlijck toghen, Hoe dat ghy u moet poghen, Daerom soo hout u ooghen, Op die sonde, end' niet op schand' of eer. Keert ghy u af van sonden, Soo en wordt ghy bevonden, Beschaemt tot gheenen stonden, O mensch wilt hier op achten, Wilt de Schriftuer doorgronden, En leeft niet als de honden, Christus heeft met sijn wonden, Gheheelt alle gheslachten, Wie nae sijn woorden doet, Door het gheloove soet, Sal worden metter spoet: Deelachtigh Christi bloedt, Och of wy hier op saghen, Men magh Godt niet behaghen, Nu noch tot gheenen daghen, Sonder gheloof, menschen zijt des wel vroet. Wilt u van sonden keeren, Soo sal 't gheloof vermeeren, Want op de oude kleeren, Setmen gheen nieuwe lappen, Wilt neerstelijck studeren, Want dat is sijn begheeren, Dus vermaent Christi leeren, Ghelooft niet yeghelijcks klappen, Wijsheydt is verr' van dien, Die noch na boosheydt sien, Maer die de sonden mie'n, Haer lusten willen vlie'n, Die haer tot goedt doen gheven Al wat sy oyt bedreven In haer sondighe leven, Daer en sal gheen wraeck meer af gheschien. Oft dit bedocht dees nacy 'Tis nu een tijdt van gracy, Maer na desen eylacy, En sal daer zijn gheen ander, Noch oock gheen excusacy, Verstaet dees informacy, De boose generacy, Sal lijden met malkander, Den tijdt van haer ellent, Sal wesen sonder ent, Godts uytverkoren jent, Gaen in des Hemels tent, Sy sullen vrolijck singhen, Als mest-kalveren springhen. Bedenckt doch dese dinghen, Neemt een keer, en u van sonden went. Wilt ghy zijn Godts verkoren, Soo wordt van nieuws gheboren, Of ghy sult, soo wy hooren, In't rijcke Godts niet komen, En leeft niet als te voren, Leght af haet, nijt, en tooren, doet goedt of 'tis verloren Want all' onvruchtbaer-boomen, Salmen afhouwen klaer, En in't vyer werpen haer, Al achtmen dit niet swaer, Godts woorden die zijn waer, dus wilt van't quaet aflaten, Gheeft u tot Charitaten, 'Tis niet te doen met praten, Laet u licht lichten vry in't openbaer. Oorlof hier me van desen, Ghelijck Godts Soon gepresen Is vander doodt verresen Verweckt van sijnen Vader, In een sterck perfect wesen, Soo moeten die Godt vreesen, Oock mede soo wy lesen, Verrijsen allegader. Wy moeten mee opstaen In een nieuw leven gaen, Soo Paulus diet vermaen, Laet ons daer acht op slaen, Soo zijn wy niet meer dooden, Maer Hemelsche ghenooden, Als wy na Godts gheboden Wandelen, soo ons die Schrift doet vermaen. 