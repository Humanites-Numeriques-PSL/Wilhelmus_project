 IOannes sprack met woorden soet, Soo in Mattheo drie staet geschreven: Gaet doet oprechte vruchten ter boet, Die tot sijn doopsel quamen ghedreven, Ia Christus selve dat hooft verheven, Sprack hier beneven, verstaet wel my, Doet boet en beteringh in u leven, Want 't Rijcke Godts is seer na by. En vertreckt niet te worden vroom, Stellet niet uyt van jaer tot jaren, Maer siet hoe Christus den vijgheboom, Die schoone stondt verciert met blaren, Om datter gheen vruchten op en waren, Na Schrifts verklaren heeft hem vervloeckt, Siet toe, en wacht u voor sulck beswaren, Dat hy ter ontijdt u niet besoeckt. Den bijl is aenden boom ghestelt, Gaet ons Ioannes oock ghewaghen, En worde ter schanden neder ghevelt, Die in weldoen altijdts vertraghen, Sy sullen't noch jammerlijck beklaghen, t'Eeuwighen dagen in swaer dangier, Boomen die gheen goe vruchten draghen Die zijn gecondemneert in 't vyer. Daer den boom valt 'tzy zuydt oft noordt, Waer hy valt daer sal hy ligghen moeten, End' als hy light na des Heeren woordt, En is daer geenen tijdt meer der boeten, doet eenen rechten loop met uwen voeten 't Sal u versoeten voor Godt hier na, En laet de wereldt in haer sonden wroeten, En treckt met Loth uyt Sodoma. Wilt ghy met Iosua en Caleb fijn, Verlaten al Pharaos tresoren, Soo moet ghy staen in de woestijn Teghen u vyanden achter en voren V eyghen vleeschs lust moet ghy versmooren, Gods stemme hooren seer vayliant, End' als een kindt van nieus herbooren, Om komen in 't beloofde landt. Wilt ghy den enghen wegh treden schoon, Om in de nieuwe stadt te gheraecken. Ghy moet waertsche leden doo'n, Wilt ghy u wooninghe daer in maecken, De vreught des Gheests moet ghy oock smaecken, In goede saken gewilligh zijn V eyghen leven moet ghy versaecken, Voor Godt en baet gheen heyligh schijn. En bedrieght doch u selven niet, Wilt alle heylighe schijn myden, Neemt exempel aen Sichem, siet, Die hem om Dina liet besnijden, Maer 't smerte hem in korten tijden, Hy quam in lijden, en doots tempeest, De Heere sal u wel bevrijden: Indien ghy hem van herten vreest. Meenet van herten, end' met der daedt, Of ghy soudt u selven onteeren, Want wat hevet die vriendt ghebaet, Die daer in quam sonder Bruylofts kleeren, Hier meughdy goet exempel leeren In swaer verseeren, is hy ghedaelt, Die onboetveerdigh in 't huys des Heeren Comen, die worden alsoo betaelt. Maer af te laten van sonden quaedt, Dat is voor Godt schoon offerhande, Doet neerstigheydt, nae Paulus raet, Recht op u knien end' u trage handen, Dat ghy met 't oncruyt tot uwer schanden Niet en moet branden, dus wilt toesien, Een eeuwigh weenen, knerssen der tanden, Dat sal den quaden hier naer gheschien. Prince, u niet als de werelt stelt, Verandert u door nieuwe sinnen, Al wordt ghy hier in 't vleesch ghequelt, Met eenen strijdt gheduerigh van binnen, Om wel voleynden des loops beginnen, Moetmen uyt minnen, Christum nae gaen, Die werelt, vleesch, duyvel, verwinnen, Sullen die eeuwighe kroon ontfaen. 