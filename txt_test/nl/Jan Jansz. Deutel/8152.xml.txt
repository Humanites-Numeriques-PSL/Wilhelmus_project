 OM dies wil datter twist Al omme is gheresen, En Antechrist Tvolck geern soude verleen, Soo docht ons goet bewesen, Hoe dat wy niet en lesen, Dat doopsel reen, Toecomt de kinders cleen: Maer dees alleen Die ghelooven Gods raet, Ghelijck alsmen dat wiste // wel, Aen Ioannes Baptiste // snel, Hy doopte, verstaet, Die bekenden haer misdaet. Christus heeft (soo ick las) Den doop selve ontfanghen, Als hy out was Ontrent de dertich Iaer. Wy moeten hem aenhanghen, Ende hem oock naganghen, Hoort doch hier naer, Wat hy seydt met woorden waer, Alsoo behoort ons (claer) Te vervullen gherechticheyt, De kinderkens jonck, oock mede kleen, Weten van gherechtichede gheen Die ghelooft met bescheyt Maer doen soo Christus seyt. Iesus Christus beval Dat selve zijn dienaren, Dats over al De werelt souden gaen, d'Euangelium verclaren Doopende alle scharen, Dier gheloofden aen Souden den doop ontfaen s' Hebbent gedaen Die geloofden (men leest niet van meer) Die bekenden haer sonden al, Waren bevonden vant ghetal, Kinderen teer Weten van doop noch leer. Petrus die sprack Gods woordt tot den Ioden, Haer hert ontstack Alss' hoorden sijn sermoen, Merckende Gods gheboden, Sijn sy tot hem gevloden, Segghend' op dat saysoen Wat sullen wy best doen? Om ons siel behoen. Petrus die gaf haer raet: Wilt u lieden bekeeren saen, Ghy sult den geest des Heeren ontfaen V doopen laet Tot verghevinghe der misdaet. De gheest des Heeren sant Philippum tot den besneden, Die uyt Moorenlandt Ghereyst quam seer vailiant, Daer hy quam gereden Heeft hy hem saen beleden Aen eenen cant Aldaer hy water vant, Met goet verstandt, Wat belettet noch mijn, Dat ick niet mach wesen ghedoopt, Philippus heeft desen ontknoopt, Gheloofdy van herten fijn, Soo salt wel moghen zijn. Als hy gheloofde perfect In Gods sone verheven, En hem ontdeckt Was des Schriftuers bediet, Phipippus heeft hem ghegheven Den doop soo staet gheschreven, Maer anders niet En soudt hebben gheschiet Somen wel siet Doen hy vraechde, macht gheschien? Waer op Philippus antwoorde snel, Soo dat de besneden hoorde wel Dies hy ’t selven tien Ginck zijn gheloof belien. Lucas schrijft bescheet Hoe Paulus hem bekeerde, Na Damasco hy reet En sach op ’t selve pas Een gesichte (d’welck hy eerde) Een stemme die hem leerde Gaet doch seer ras Al tot Ananias Dats een Man die was In de stadt Damasco, Die sal u segghen wat ghy doen sult, Hy bekende als de vroen zijn schuldt, Liet hem doopen so Na des Heeren ghebo. Cornelius een hooft Der Italiaenscher scharen, Die heeft ghelooft, Dies Petrus moeste gaen, d’Euangelium hem verclaren Met die in zijn huys waren, Die alle saen, Gods gheest hebben ontfaen, Hoorende ’t vermaen, Petrus met soet gheschal, Sprack: wie mach twater keeren vry, Dat die heeft den geest des Heeren als wy, Niet ghedoopt zijn sal, Haer te doopen hy beval. De Stockmeester versaecht Die viel Paulus te voeten, En heeft ghevraecht, Lieve wat sullen wy Ter saligheydt doen moeten? Ghelooft (tot een versoeten) Aen Iesum vry Den Heer sprack Paulus bly, s’Hoorden Gods Woort: dus hy Liet hem doopen en al ’t ghesin, En hy verblijd’ hem met al de zijne ras, Om dat hy nu ten fijne was Gheloovigh, tot haer ghewin, Hier begrijptmen gheen Kinders in. Aldus, al doopten sy Diversche Huysgesinnen, Soo moghen wy Die Kinders jonck en slecht Daer niet begrijpen binnen, Want die Schrift wilt versinnen Tot de gheen secht Die daer hooren oprecht, Oock Paulus uytlecht, Dat die clappaerts onreen G’heel huysghesinnen verleyden grof, Nu wilt dit onderscheyden, of Men Kinders cleen Can verleyden? Ick segh neen. Soomen de kinders swack Can verleyden noch afkeeren, En Paulus sprack Datmen huysghesinnen doet, Hoe wiltmen dan nu meeren, Om daer mede te leeren, Dat in huysgesin soet Een cleen Kint wesen moet, Maer zijt dit vroet, Die Kinders doopen coen, Volghende haer vermoeden quaedt, Verlaten soo Godts goeden raedt, Te niet dien doen door haer twijffelijck vermoen. Paulus met goet verstant, Komende tot Ephesen, Ionghers hy vandt die hy vraechde subijt: Hebt ghylieden by desen, den Heyligen Geest (gepresen) Ontfaen? om u bevrijdt, Na dat ghy geloovigh zijt, s Hebben haer ghequijt, En spraecken generael, Wy en wisten in ’t eerste niet, Van den heyligen Geeste siet, Doen lietens andermael Haer doopen na Schrifts verhael. Wasset dan niet ghenoegh Aen Ioannes doop bevonden? die spa en vroegh Tot beteringhe roop, En van Godt was ghesonden, Om sijn woordt te verkonden, Maer met grooten hoop, Nemen veel van selfs de loop, Dus hare doop Wy voor goet houden niet, die den doop recht verwerven sal, Moet eerst sijn sonden sterven al, En onderhouden siet Al wat hem Godt ghebiedt. Paulus spreeckt wel hier af Seer klaer tot den Romeynen, den doop is als het graf de sonden, zijt dit vroet, dit is niet vanden kleynen, Maer den grooten onreynen, die sonde doet, dus moet hy bewijsen boet, door ’t geloof soet, Alsoo ten doope gaen. den doop (hoort desen reghel uyt) dat is een Zeghel oft Besluyt, dien recht heeft ontfaen, Heeft Christum aenghedaen. Petrus onsen vriendt Maeckt vanden doop oock mency Waer toe hy dient Gebruyckt uyt datter aenkleeft, Tot verseeckeringh der consciency dient hy, dus elck sentency Rechtsinnigh gheest, Oft daer een kleyn Kindt leeft, dat een consciency heeft. Ghy sult wel neen verstaen, Want de Kinders (verstaet ’tbediet) Weten van goedt nochte quaet niet, Soo Godt deed vermaen, Al door Moysen seer saen. Paulus selve verklaert dat hy des Heeren wille Gheopenbaert Hadde, volkomen fijn, Vanden Kinder-doop vol gheschille, daer af soo swijght hy stille, dus moetet tot gheen termijn des Heeren wille zijn. Maer heyligh schijn Ist, en anders niet el. Laet dit uyt u memorien // niet, Chronijcken en Historien // siet, daer merckt ghy wel dattet is menschen instel. Paulus oock noch spreeckt Tot die van den Galaten, die u anders preeckt dan wy (dit wel versint) die is van Godt verwaten, Vervloeckt, wilt dit recht vaten, Waerment eyndt oft begint, Men gheensins niet en vindt, dats eenigh Kindt Doopten, ‘twelck ons verkloeckt, Hoe souden wy dit prijsen // dan, Alsment ons niet bewijsen// kan? Maer hoement soeckt, Menschen leer is vervloeckt. Gh’en sult tot mijn Ghebodt Niet toe doen, oft vermind’r en Beveelt ons Godt, Hoewel men anders siet, Men gaet sijn woordt behinderen, Men doopt nu kleyne Kinderen, Waer af hy niet Een letter en ghebiedt, Ghelijck dit Liedt Bewijst, al ist niet langh. Nu denckt hoe Paulus seydt ghewis, Datter maer een doop recht en is, Oorlof in danck Neemt dit simpel ghesanck. 