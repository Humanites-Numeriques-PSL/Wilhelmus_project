 DIe niet en gaet inder Godloosen raet, Die op den wegh der sondaren niet, staet, En niet en sit by den spotters onreyne Maer dagh en nacht heeft in Gods Wet alleyne, Al sijnen lust, ja spreeckt daer van eenpaer, Die Mensch is wel gelucksaligh voorwaer. Hy sal gelijck zijn eenen schoonen boom, Gheplant by eenen claren waterstroom, Die zijn vruchten geeft in bequame tijden, Van welcken geen drooghe blat valt besijden, Soo sal de mensche saligh zijn bekent, Met al zijn doen, tot welcken hy hem went. Maer soo en ist met den Godloosen niet, Die als caf verstroyt werden daerment siet, D'welck van den wint hier en daer wert gedreven, Soo sullen sy in Gods gerichte beven, En niet bestaen: maer haest vergaen beschaemt, Met den vromen werden sy niet genaemt. God kent den wegh end' der vromen ghemoet, Hy draeght sorghe voor hen end' voor haer goet, Dies sullen sy wel ghelucksaligh wesen, Maer nademael dat onse Godt ghepresen, Op der Godloosen weghen niet en acht, Sy end' haer doen werden tot niet gebracht. 