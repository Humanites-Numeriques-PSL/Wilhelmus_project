 GHy Christen hoort dit kleyn vermaen, En wilt dit liet in danck ontfaen, De schrift doet het ons oorboren, Dus wilt dit wel te recht verstaen, De arbeydt is anders verloren. Wy souden gheerne wesen ghenaemt, Godts kinderen, soo 't wel betaemt, Soo moeten wy hoort na desen, Omgordet sijn met der liefden bant, En onsen Godt aen herten vreesen. Sijn woordt doet ons vermanen fijn, Ootmoedigh van herten te sijn, Dat quaedt met goedt te betalen, Ons woorden met sout ghemenght te zijn, Ende weghense in schalen. En wachtet u voor sonde en schandt, Waer dat ghy zijt aen alle cant, En wilt de Schriftuere doorgronden, Op dat u licht niet duyster en brandt, En weest niet lichtveerdigh van monde. Aenhoort doch wat ons Paulus seydt, Hoe klaerlijck dat hy't ons uytleyt: Quaedt gheklap verderft goede zeden. Dus wandelt als uwen roep betaemt, En hebt wel acht op uwe reden. Dit is alleen een simpel bediet, Met korte woorden verhaelt in dit liet. Of daer yemandt met waer behanghen, Want het en betaemt den heylighen niet, Die hebben wel acht op haer ganghen. 