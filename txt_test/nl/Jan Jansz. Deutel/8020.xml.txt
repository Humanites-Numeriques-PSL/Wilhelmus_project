 O Mijn Godt wilt my nu bevrijden Voor den Menschen seer boos en quaedt, Behoet my nu, en t' allen tijden, Voor der listigen raedt en daet. Die daghelijcks met haers ghelijcken Teghen my dencken schalckheydt loos, Ende my strijt in allen wijcken, Van nieus aendoen met herten boos. Haer listighe tonghen hooghmoedigh Scherpen sy als slanghen seer fijn, Onder haer lippen overvloedigh, Hebben sy adderen, fenijn. Bewaert my voor der boosen handen, En mijn ganghen tot deser stondt, Voor den moetwillighen vyanden, Die my willen brenghen te grondt. De grootsche hebben nu met listen Mijner zielen stricken bereyt, Op datse my te vanghen wisten, In den weghen daer ghy my leyt. Doe sprack ick met vasten betrouwen, Ghy zijt, o Heer, mijn Godt alleyn, Verhoort my in mijn swaer benouwen, Hoort de stemme mijns ghebedts reyn. Heer ghy zijt mijn wapen seer crachtigh, Mijn helm, als my den noot beswaert: Als ick in 't veldt benaut was clachtigh Hebt ghy my 'thooft ghedeckt bewaert. Wilt den boosen, Heer, niet toelaten, 'Tvolbrenghen haers voornemens fel, Anders souden sy die my haten, Hooghmoedigh en stout werden snel. Dat den Oversten onder desen Die my quelt, toecome met kracht Dat lijden end' ellendigh wesen, Dat hy my te doen was bedacht. Dat hem colen op den cop vallen En gantschelijck te gronde gaen, Slaetse met tempeest over allen, Soo datse niet meer op en staen. De quaedt-spreeckende mensch alommen Sal niet lange blijven in staet, Op den moetwilligen sal commen Sijn eygen aenslagh en zijn raet. Godt sal zijn getrouheyt verclaren Hem, die met onrecht is gequelt, Sy die den vromen hier beswaren, Werden voor Godts oordeel gestelt. De vrome sullen uwen Name, Die heerlijck is prijsen, o Heer, D'oprechte sullen eeuwigh t'same By u woonen in aller eer. 