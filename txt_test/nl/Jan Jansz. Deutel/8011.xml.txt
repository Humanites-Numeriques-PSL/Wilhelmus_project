 DIe in Godes bewaring' sterck, Begheeft hem onbesweken, Die woont in een vast bollewerck, Dies hy seer wel mach spreken, En segghen by hem t'aller stondt: Godt is mijn hulpe krachtigh, Mijn borght end' oock mijn vaste gront, Daer ick op hoop eendrachtigh. Van des Iaghers valstricken al, En van 'tghewelt seer machtigh Van schadelijcke pesten sal Hy u oock helpen crachtigh. Hy sal met den vleughelen zijn V decken en bevrijden. Sijn hulp sal u in noodt end' pijn, Een schilt zijn t'allen tijden. S'nachts sult ghy dat dingh' vreesen niet, Dat de Menschen doet beven, Noch de pijlen die s'daechs met vliet, Gheschoten zijn daer neven. Oock voor gheen sterven scherp noch groot Dat 't volck des nachts bespringhet, Noch voor 'thaestighe, 'twelck den doodt Den Menschen 'sdaeghs toebringhet. Al storven aen u slincker sijd' Duysent, en thien duyst t'same Ter rechter, noch zijt ghy bevrijt Voor schaden onbequame. Ghy sult onbevreest schouwen aen De boos' in haer verderven, End' hoe sy haren loon seer saen Ontfanghen en be-erven. Om dat ghy tot Godt spreeckt eenpaer? Ghy behoet my, o Heere, En op Godt in alle ghevaer Hoopt, en hem doet dees eere. Met gheen schaden werdt ghy beswaert, Noch gheen plaghen met allen, En sullen u huys wel vermaert, Gheensins dat overvallen. Hy gheeft den Enghelen bevel, Zijnde tot u gheneghen, Dats' op u steedts acht hebben wel In allen uwen weghen. Sy sullen in handen, dits claer, V draghen fijn besloten, Dat ghy niet vallen sult daer naer, Noch u aen den steen stooten. Ionghe Leeuwen en Slangen wreet, Leeuwen en Draecken mede, Sult ghy al sonder schaed' oft leet, Onder den voeten treden. Want dit spreeckt Godt van u voorwaer, Om dat hy my vereeret, Ick sal hem helpen uyt noodt swaer, Want mijn Naem hy vermeeret. Roept hy my aen, hy werdt verhoort, In den noodt sal ick wesen, By hem t'aller tijdt van nu voort, Hy werdt van my ghepresen: Ick sal hem vervullen seer goedt Met veel vrolijcke daghen, End' hem oock laten smaken soet, Mijn hulp naer mijn behaghen. 