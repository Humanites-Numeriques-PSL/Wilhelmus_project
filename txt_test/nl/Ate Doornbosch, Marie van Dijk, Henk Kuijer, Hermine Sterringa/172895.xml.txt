 Kom vrienden wil een lied aanhoren En luistert naar een wonder lied; Het zijn zeer wonderlijke dingen Die ja in Oirschot zijn geschied. 't Was d' oudste non die daar in woonde, Deed niets dan bidden dag en nacht, Het was dat God haar zoude geven De wonde die Franciscus had. Zij kreeg een wond in hare zijde, Er was veel olie uitgegaan; Het was de olie om te genezen Ja alle ziekten, pijn en smart. De non werd ziek, z' is overleden, Het hele klooster was in rouw. Ze zouden wel eens willen weten Wat met die maagd gebeuren zou. Er zijn er drie uit Den Bosch gekomen Gelijk de dieven in de nacht, Ze hebben het lichaam meegenomen En naar 's-Hertogenbosch gebracht. Ze hebben een diepe kelder laten graven Van meer dan zestig trappen diep; Daar hebben zij het lichaam begraven Zodat het zon of maan meer ziet. In de Sint Janskerk ligt zij begraven, Met zwarte aarde is zij bedekt, Daar zal zij rusten ten jongste dagen Totdat zij door God wordt opgewekt. 't Is meer dan honderd jaar geleden; In plaats dat zij verteerd zou zijn Heeft zij een schoner kleur gekregen, Nog schoner dan de zonneschijn. 