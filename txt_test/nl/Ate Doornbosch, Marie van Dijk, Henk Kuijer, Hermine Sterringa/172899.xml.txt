 Een kleine blonde koreknaap, Ontsteld en aangedaan, Kwam uit de mis des morgens Te huis bij moeder aan. Ach moeder, sprak hij wenend Met sidderend gebaar, Nooit dien ik pater Petrus De mis nog aan 't altaar. Maar kindlief, sprak de moeder, Zeg mij, wat vreest gij dan? Die goede pater Petrus Is zulk een heilige man. Men zegt dat somstijds eng'len In blinkend wit gewaad Rondom de pater zweven Als hij aan 't altaar staat. Ach hoor, wat ik vanmorgen Met eigen ogen zag. Ik zag een lief klein kindje, Dat op het altaar lag. En pater Petrus lachte Het lieve kindje toe, En ook het kindje lachte Zo lief, zo blij te moe. Toen nam hij 't in zijn handen En boog zich langzaam neer. Hij bracht het aan zijn lippen En ik zag het kind niet meer. Ik ben zo bang geworden, Ach moeder, nu ik weet Hoe dat die pater Petrus De kleine kind'ren eet. De moeder stond bewogen, Ze drukte haar kind aan het hart. Gij hoeft niets meer te vrezen; Verban uw bange smart. Dat kind was 't kindje Jezus. Wanneer gij hem bemint, Dan komt ook in uw harte Datzelfde Jezuskind. 