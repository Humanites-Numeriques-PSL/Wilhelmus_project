 Hoort vrienden, hoort nu dit geval, 't Geen ik u zal verhalen, Van een pastoor in Lyons dal, Wiens lot zich deed bepalen: De heer Sinion was een pastoor Wiens vroomheid straalde door en door, Was heel bemind bij al het volk, En ook een Christus' tolk. Hij keerde op een avondstond, Na zijn gemeente henen, Al biddend met zijn hart en mond, Geen angst deed hem bewenen. Drie rovers snood bedreigden hem, En riepen met een grove stem Zet af uw geld en goed, Of daadlijk stroomt uw bloed. Wat dees eerwaarde bedacht, Met bidden en met smeken, Niets helpt, ook geen jammerklacht, Zij willen zich maar wreken. Zij namen alles van hem mee, Terwijl men hem aan 't water lee, Geld, goed en zijn paard, Dit alles zag hij aan bedaard. Zij zijn weer na hem toe gegaan Zeg, lust gij gaarne drinken? Wat wilt gij, dat men u dood zal slaan, Of dat men u zal verdrinken? Ach, als gij wilt, verdrinkt mij dan, Maar hoe kan 't zijn, wat hebt ge er an? Neen, gij moet maar ter dood: Dan zijn wij uit de nood. Zij bonden hem de handen vast, Zijn hals met een steen beladen, Zoekt nu troost bij een andren gast, Daar kunt gij u goed verzaden. Toen smeet men hem in de rivier, Dit was voor hen een groot vertier, Maar God die het ziet, Vergeet den waren vrome niet. De rovers gingen nu welgemoed, Naar de herberg om te rusten, Zeg, kastlein, is uw wijn wel goed, Wij zouden een flesje lusten. En dan gaan wij te zaam in rust, Niet waar, kameraads, wij zijn gerust, Een zeer goede nacht, Wij zijn voor geen gevaar bedacht. Maar Sinion, de pastoor, bad God, Om hem niet te doen sneven: Gij zijt beslisser van mijn lot, Kan 't zijn, kom laat mij leven. Door 't gesmeek krijgt hij een hand nog vrij, Wijl hij de steen ook werpt terzij, Zo krijgt hij de kant Door bewerking van Gods hand. Daar stond hij nakend op het strand, Waar moet ik mij begeven? Maar dacht, ik ga langs deze kant, God schonk mij nog het leven. Bij een kastelein, daar klopt hij an, De meid die roept: Wat moet gij, man? Als 't wezen kan een bed, 'k Ben nakend en dan ben ik gered. Ach, gooi mij maar een deken toe, Dat 'k mijn schaamte kan bedekken. De meid die deed dit metterspoed, Om zich niet te doen bevlekken. De staldeur treedt hij in en....ziet zijn paard, Dat hinnikt, 't is een wonder waard, De pastoor herkent Zijn paard, 't is u bekend. Zeg mij toch, zijn er in uw huis Drie dusdanige mannen? 'k Geloof zo ik heb geen abuis Die schurken mij wel kannen. Hij verhaalde toen 't geval En zijn wondere redding bovenal, Hoe door 't gebed Hij van 't leven is gered. Men haalde de gendarmerie, Om de rovers weg te halen, Gelijk men hier ten voorbeeld ziet, 't Bewijs dat niet kan falen. Zij werden toen aan voet en hand Geboeid weggebracht, wat schand, Om voor hun euveldaan Eenmaal straf te ondergaan. Men bracht hen voor het tribunaal, En deed hen ondervragen: Spreekt hier de zuivre waarheidstaal, Geen logen kan u schragen. Daar stonden zij, geheel verward, Ontkenden 't al, hoe men hen tart, Zo dat nu ook het recht Niet werd aan hen toegezegd. Men bracht hun met verzekering Weer naar de kerkermuren, Daar konden zij hun bekentenis Met aandacht zich begluren, Wachten op de tijd dat is bepleit 't Vonnis hun wordt toegezeid, En om door het zwaard Hun leven te snijden van dees aard. Zo ziet men hier het wonder in, Aan dees pastoor bewezen; Zonder zijne godsdienstmin Was er niets als dood te vrezen. Dus mensen, keert u al tot Hem, Bewaart zijn woorden, hoort zijn stem, Bidt met Sinion mee, Hij is herder voor de rust en vree. 