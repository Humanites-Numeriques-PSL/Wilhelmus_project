 VVAt Godlijcker straelen, In 't herte dalen, Vyt 's Hemels saelen, Als van sijn goed, Dat yder voedt, Vervrolijckt 't gemoed? Als wy verbaest aensien, Wat deughde hy ons aen komt bien. Gods gonstige oogen, Vol van vermogen, Wel klaer betogen, Van sijn genae, die vroegh en spae, Ons herten soo drae, Ontvonckt door eene brand, Die glorijt in ziel en verstand. Wie sou niet beminnen, Met hert en sinnen, En sien van binnen, Op desen Heer? die tot ons leer, Sijn gaven send neer? En weckt ons doffe ziel, Tot vreughde die u Heer! beviel? Want als ons gedachten, Nae 't Hemels trachten, En 't aerdsch verachten, Als 't geen vergaet, en ons verlaet: Daer 't eeuwigh bestaet: Soo sal dat eel gemoed, God dancken voor dit groote goed. Wie dan Godes zeegen, Hier heeft verkregen, Sal 't aller wegen, God singen lof, voor huys en hof, En nemen hier stof, Dat hy door 't aerdsche siet, Nae 't Hemels, dat hem God aenbiet. 