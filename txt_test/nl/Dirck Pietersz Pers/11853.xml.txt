 VVIe Gods Gebod versmaet, En op geen deughd wil achten: Die wort van God gehaet, Om dat hy niet wil trachten, Met ziel noch met gedachten, Nae Godes Wet en Woord, Noch met gemoed en krachten, Sich schickten soo 't behoort. Sond is een snood venijn, Die buyten aen komt vleyen, En die door valsche schijn, Ons soeckt van God te scheyen: Laet u doch niet verleyen: Deughd stiert ten Hemel-waert, Die sal den wegh bereyen, Daer d'eele ziel op staert. Want alle sond en schand, Scheurt Godes liefd aen stucken: Haelende over 't land, Ellend en ongelucken, Wilt uyt Gods Wet dan plucken, De kennis van u quaed: Dan sal u niet meer drucken, Als ghy de sonde haet. Wel saligh is de geen, Die sich niet laet bekooren, En die voor vuyle reen, Stopt sijne kuysche ooren: Dees Mensche gaet verlooren, Die in de sonde bloeyt: Laet ons Heer in u tooren, Niet werden uyt-geroeyt. Sond is een snood gedrocht, Die Eva heeft bedrogen: En haer door list gebrocht, Dat wy wel treuren mogen. Want door de sond en logen, Zijn wy in slechte staet: Geef Heere dat wy poogen, t'Ontvlieden alle quaed. 