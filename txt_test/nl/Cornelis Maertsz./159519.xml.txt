 ICk leef van herten blye, De staet-sucht lagh ick mee, En in mijn Linnen Pije, Ben ick gants wel te vree; Mijn Buyck en voelt gheen pijnen Van Spaensch' of Rijnsche Wijnen; Garsten-gort, en Haveren-bry Voedt my meer als leckery. Maer soud ick alle saecken Aentrecken in mijn Sangh, Die my gheluckigh maecken, Ick songh ses daghen langh. Ja licht den Sondagh mede, Dat ick niet geern en dede, Dies singh ick tot besluyt, Een Boeren-staet munt uyt. 