 EEn Boom, op vetter grondt ghewassen, Die spijs voor al 't ghedierte droegh, En met sijn toppen, beyde Assen Van 't hooghe blauw ghewelf besloegh, Sach eens de Vorst die was gheseten Op Babels Throon, Doe d' Heer der Hemels hem liet weten Sijn naeckende loon. Dees Boom gaf eenen soeten lommer, Dus al wat leefd quam in onspoet, Als haer af matte druck en kommer Suyghd elck daer een herbooren moet. En in sijn uyt-gebreyde meyen Was 't Pluym-ghediert, Omset met kleuren veelderleye, En tierelierdt. Hy soudt gheen seltsaem oordeel vellen, Noch spreecken sonder goedt bescheydt, Die in dees Boom, een Beeldt dee stellen, Van deught, en van Godtsaligheydt, Want d' ed'le vrucht die deught doet gheven, Maeckt beyde rijck, In dit, en in 't toekomende leven Voor eeuwighlijck. 't Sal over ons Godts zeghen halen, En baert ons lust, en rust, en vreÃªn: 't Doet d' Eng'len uyt den Hemel dalen, Die haer dan Leg'ren om ons heen, Het doet ons heyl'ghe vreught ontfanghen, En geeft ons stof, Om staegh den Heer met veel ghesangen, Te singhen Lof. 