 WElkom, welkom waerde Vrouwe, Puyck-cieraet van eer, en deught, Die den Amstel stelt in rouwe, Ende wervershoof in vreught: Elck met ernst soo 't sijne pleght, Dat het d' Hemel self beweeght. d' Amstel weende uyt haer oogen, Door 't verlies, van droefheydt seer: d' Hemel schoot uyt mede-doogen Oock terstondt haer tranen neer: 't Scheen haer druppen letten woud, Dat ghy niet vertrecken soud. Maer doe sy ter ander zijde Sagh de vreught van Wervershoof. Toond' haer d' Hemel weder blijde, En sy 't swart Gordijn verschoof: Ende sloot haer druypend' nat Dicht in hooge water-vat. Van dat 's morgens, Phebi paerden Quamen voort met 't gulde Hooft, Tot dat 's avondts, onder d' Aerde, Thitis-plas dien Fackel dooft, Saghmen in haer aengesicht. Niet als lacchend' blinckend' licht. Was ons u, o waerde Vrouwe, Dat de Son dus vrolijck scheen. d' Hemel zegen voort u trouwe, Ende gun dat ghy gemeen Met uw' lieven weder-paer, Hier meught leven hondert-jaer. 