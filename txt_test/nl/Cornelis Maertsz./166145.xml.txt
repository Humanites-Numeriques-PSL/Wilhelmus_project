 WAnneer Og sijn Reuse-leden Woud verquicken door de baeck, Soo lagh hy in rust en vrede Schoot-vry voor de dulle wraeck: Want hy stack sijn grove schoncken In een yseren Bolwerck, Tot sijn slaep-plaets vast ghekloncken, Onbewegelijck, en sterck. Maer de vromen, die beschermingh Soecken voor haer swacke Ziel, Loopen toe tot Godts ontfermingh, Daer noyt vyandt binnen viel. Daer en sijn geen vaste Steden, Noch daer is geen ys'ren Slot, Daer men alsoo rust in vreden, Als in't heyl van onsen Godt. 