 K'Was lestmael inden hof ghegaen, Hoort vrinden, hoort naer mijn vermaen; En soo ick sagh daer rom-en-dom, Vont ick daer staen een schoone blom. De blom' die stont my seer wel-aen Dus moest ick daer-op blijven staen: Jck saeghse hier ick saghse daer, Want sy trock jder-een tot haer. Dus stont ick op dees blom en sagh, En peysde oft' lanck dueren mach; Maer ick was qualijck uyt den hof, Sy lagh ter aerden als het stof. En is het mensche leven niet, Ghelijck een blom', die t'wel besiet; Wie heden krielt van schoonigheydt Js morghen niet als vuyligheydt. De blom' die ick u hier verthoon Is Jonathas jonck ende schoon: Die door sijn kloeckheydt en verstandt Deed' beven t'Philistijnen landt. Maer och elaes! t'was haest den tijt Daer dese blom' nam haer af-scheyt; Op Gelboe den bergh seer groodt Besueren moest de bitter doodt. Daer lagh die blom' daer lagh den helt Die menigh vyandt had' ghevelt: Die t'landt der Philistinen wijt Ghedwonghen had' in sijnen tijt. O mensch! Ã´ mensch! wie dat ghy zijt Peyst eens op uwen korten tijt; Peyst eens dat g'in der aerden schoodt Sult sijn begraeven naer u doodt. Ghelijck een blom' die haest verslent Soo is ons leven hier bekent: Wie heden leeft in voll' ghenught, Heeft morghen eenen droeven sught. 