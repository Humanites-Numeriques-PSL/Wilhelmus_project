 SEgt my God en natuere, Hoe mach dit comen by, Dat mijns liefs aensicht puere, So wit is, en dat sy Twee lipkens heeft al noch, Schoon root sonder bedroch. En draecht oock int ghesichte, Bruyn oochskens schoon en claer, Wijnbraukens swert en dichten, Een reyn swert bloedich hayr, Waerom is sy verciert, En so wel ghemaniert. Waerom is heur ghegheven, Een Godlijck wesen goet, Daer toe een gheschickt leven, En een eerlick ghemoet, Die my tot alder tijdt, Aendoen dus swaren lijdt. Nochtans tot allen tijden, Sal ick haer dienaer zijn: Al moet ick om haer lijden, Verdriet en bitter pijn: Want mijn liefde is voorwaer, Ghestadich en eerbaer. 