 COemt Scholieren, Venus dieren, Die van mijn ghenoten zijn, Vreucht hanteren, domineren Wilt met my in desen tijt, Helpt ongheneucht neder staken, En wilt met my vreuchden maken Laet alle solaes opstaen, Troost van lieve heb ick ontfaen. Speelt op luyten, en op fluyten, En verheucht u al ghelijck, Wilt wtspruyten, ende wten, Sterckt gheneucht en vreuchden rijck, Coemt ghy lustighe fiolen, Ick roep u tot mijnder scholen, Doet doch al na mijn vermaen, Troost van lieve heb ick ontfaen. Coemt Musijckers, Rethorijckers, Singt ons wat vreuchden soet, Ghy practijckers, fantasijckers, Coemt en hebt al goeden moet, Wilt ons al gheneucht voorbringhen, Speelt oft wilt lustelick singhen, Houdt nv alle met my aen, Troost van lief heb ick ontfaen. Int ghemeene, groot en cleene, Maeckt u al by my ghepaert, Coemt by eene, sterckt certeene, Vreucht gheneucht na uwen aert, Coemt hier by ghy jong ghesellen, En wilt u voortaen niet quellen, Doet also ick heb ghedaen, Troost van lief heb ick ontfaen. 