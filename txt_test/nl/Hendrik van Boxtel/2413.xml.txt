 MY dunckt die mint, is dick ontsint, En dat deur Venus trecken, Eylaes ick kint, want ick bevint, Al sou elck met my gecken. Al ist dat claer, int openbaer, Dat ick gheenen troost mach crijghen, Ken kan voorwaer daeromme haer, Van ontrou noch betijghen. Sy houdt haer och, seer koelkens noch, Ick merckt wel aen haer wesen, Maer lacy doch, een troostelick soch, Sou my moghen ghenesen. Princen ghelijck, gheen rethorijck, Sou my moghen verheughen, Doch geen musijck, hoe autentijck, Dan sy alleen sout meughen. 