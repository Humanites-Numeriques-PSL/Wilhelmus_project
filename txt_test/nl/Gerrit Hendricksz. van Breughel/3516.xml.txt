 O Mijn alderschoonste Nimphe reyn V Lieffde heeft my thert doorsteken Door u ghesichte ben ick alleyn Verleyt / en door u loose trecken Hebt ghy mijn Lieffdragende hert In dese wulpse Minne verwert Waer deur groeyt sware smert. Niemant en salt my ontraden // niet Met goet / noch bloet / dat anders praten Dat ick u Lieff sal versmaden // siet Oft dat ick u soud' connen ghehaten Want verde boven Pallas wijs Iae Venus en Iuno seer propijs. Voert ghy schoon Lieff den prijs. Al schijnt dat my therte vierich brant Tot yemant meer / wilt dat doch sussen Inwendich staet ghy so vast gheplant Tvier is qualijcken uyt te blussen Mits door tael vant vriendelijck woort Ick ben verwachtende eens confoort Alst gaet met Lieffden voort. Noyt gheen soo duysteren naeren nacht Oft Lieff ick moet steechs om u peysen En comt soo dickmael in mijn ghedacht Ontelbaer zijnder de duysent reysen Soo haestelijck als ick ontwaeck Met open ooghen gantsch sonder waeck Ick nae u weertste haeck. Datmen d'oprechte reyn Liefde trou Mocht int binnenst van thert doorgronden Oft oversien met oogens beschou Sy soude soo suyver zijn bevonden Dat hem verwondren soud' ghemeen Een gram verharde harte als steen Oprechte Lieffd' blijft reen. Als ick u bloosende wanghen root Aenschouwe in des werelts zale Daer toe u Albaste keeltgen bloot Iae rooder lipkens als een corale Met uwen Lieff lachenden mont En uwe sneewitte borstkens ront Dan ben ick heel ghesont. Een trouwe Lieffde men qualijck bedwingt Want tis in gheen menschen vermoghen Het hert my in tlichame springht Als ick aenschou mijns Lieffs bruyn ooghen Dees die hebben thert onghefaelt Door Lieffde uyten boesem ghehaelt Twort eens te recht betaelt. Reynder Princesse oft soo ydoon Soudemen hier niet connen beschouwen Fier van leden / net ende schoon Verd' boven alle Griecksche vrouwen Om dees ick schier mijn bloet verteer Doch dat gheschieter op deucht en eer Om Liefd te toonen weer. 