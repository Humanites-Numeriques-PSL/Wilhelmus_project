 DEn Somer gaet ontsluyten De Vogelkens soet fluyten Met so Lieffelijcken sanck By een Fonteyn Int groene pleyn Ick hoorden nae tgheclanck. Pegasides verheven Stont chierichlijck na tleven Met schoon bloemkens reyn beplant Dies sach ick daer Spantseeren claer Tlieff langs den watercant. Soo haest als ick aenschoude Dees Edel reyn bedoude Sy de ooghen voor haer sloech Inwendich saen Met Lieffd ontdaen Sy vriendelijcken loech. Het hert ghinck hem verstouten By dese schoon te couten Als meer Amoureusen doen Dus ghinghen wy Tsaem zijd' aen zy Ons rusten wat int groen. Haer schoon Musijck keele Songh op den snarenspeele Wy twee maeckten eenen dans So vast verknocht Oft waer ghevlocht Een dichten Roosen-crans. Onder een boom met lusten Wy ginghen sitten rusten Daer aen wies een vruchte soet Die dese Maecht At onvertsaecht Dat ick betreuren moet. Pijn heeft haer hert bevanghen Denckt met wat groot verlanghen Dat ick mijn soet Lieff aensach Haer rooder mont / Wert bleeck terstont Noyt bitterder gheclach. D'uer dat ick was gheboren By my wert doen versworen Mits ick sach de Liefste dus Haer wanghen bloot Ick stervent boot Een vriendelijcken kus. Het droffelijcke scheyden Tusschen ons Lieffgens beyden Sal in my vast staen gheprent Dat dusentmael Op dese quael Ick denck / voort leste ent. 