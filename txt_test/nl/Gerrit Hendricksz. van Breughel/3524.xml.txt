 VVAt gaeter boven vreucht En oversoet gheneucht In het Lieffelijck paeren Mijn herte is verheucht Om dat de jonghe jeucht In eeren en in deucht Soo vriendelijck vergaren. Vaert wech druck fantasij Mijn hert is vrolijck bly Mijn blijtschap moet ick uyten Om dese schoonste vry Die hier sit nevens my Moet ick sonder party Het vrolijck hart ontsluyten. Ick brengt de Liefste schoon En hoop dat u persoon Hier mede is te vreden Reyn beeldetgen ydoon Schoonst onder shemels troon Laet hooren uwen toon Singt ons een deuntgen mede. Vro vro gheselschap al Vergaert int soete dal Daer vreucht wort bedreven Door het blijde gheschal Soo hout u doch wat mal Tis tsoetste datmen sal Een soentgen omme gheven. Heer Bruydegom eenpaer Met uwe Bruyt eerbaer Den Heer wil by u woonen Ons me die comen naer Om te wesen Maer of Vaer Tsy dit oft t'naeste jaer Soo dat den tijt sal toonen. 