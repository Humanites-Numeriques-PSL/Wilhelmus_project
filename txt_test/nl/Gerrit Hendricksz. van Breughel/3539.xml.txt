 VOecht u te saem Nimphen verheven Om Liefflijck singhen daer Den Loff der Maechden reyn van levÄ“ Die d'eere volghen naer Want Iuno die is claer De eerbaerheyts Goddin bevonden Diana oock tot allen stonden Prijst Maechdelijcke eer / int nieuwe jaer. Al ghy Thebaense Maechden reyne Die Bacchus eer aen doet Met lauvvercranssen alghemeyne Hem in te halen soet Te samen u spoet Een Maghet in tghemoet te gangen En haer vereert met spel en sangen Want sulcx sy weerdich is door Deuchden goet. De oude Lieffde onbedwonghen Ghy Minnaers nu verlaet Het nieu laet recht zijn inghedronghen Soo schiet twee Lieffs gheen quaet Het oude boose zaet Soeckt Venus noch altijt te saeyen Dat Cupido t'onrecht doet maeyen Als twee gheliefkens zijn in sobren staet. Het quaet dat Venus wraecht int Minnen Is u Hebe bekent Ter tijt als waren mijne sinnen Tot u dochter ghewent Ick quam haest int ent Door Cupido gheheel in rouwen Dat ick mijn leven sal onthouwen Gheen Minnaer noyt en was in meer torment. Niet dat hierom schoon Lieff vol eeren Mijn herte van u vliet De Lieffde daechlijcx moet vermeeren Als elck zijn Lieffste siet Mijn hert jonstich biet V nu veel vreuchts met goe ghedachten Hopende noch eens troost te verwachten Vander alderliefste sonder verdriet. 