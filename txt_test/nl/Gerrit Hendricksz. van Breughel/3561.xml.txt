 EEr, Loff, Prijs, int Hollants pleyn Sy u o Liefste schoon Door de zedicheyt ghemeyn En aerdicheyt ydoon Gratieus // soet en heus Zijt ghy maechdelijcke zaet Waerom trou // Eel jongvrou Ick u Min in Lieffdes graet O ghy reyne // Maecht Die alleyne // plaecht Hem / die Lieffd' naer jaecht. Menich lieven soeten praet Wy hebben tsaem ghepleecht Lieffd' waerby de werelt staet V noyt en heeft beweecht Mijn begheer // was op eer Door een onghevalste Min Maer ghy vroet // Liefgen soet Van my keerden uwen sin Ick betrouden // mijn Op u goude // schijn Maer die bracht dees pijn. Als Aurora in claerheyt V reyn Verciersel blinckt Waerin hert en sinnen leyt Die tsamen ghy bedwinckt Als de Son,, Helicon Overstraelet wel van vart V ghesicht // alsoo licht Oock inwendich me het hart Dat mits desen // dan Het niet wesen // can V te wijcken van. Met des wijsheyts deuchden croon Ick chieren sal u hooft En dan stellen opten throon Van Pallas, dit ghelooft D'in gheplant // cloeck verstant Sulcx in alles Meriteert Dan het schijnt // diet soo pijnt Ghy in Lieffden niet begeert Mijn verheven // dier V trots leven // fier Can verandren schier. Mijn Princes vol hoocheyts aert Ick wensch u meerder vreucht Dan ghy voor u Dienaer spaert Die u niet jont dan deucht Die ghy loont // onverschoont Doch ick u niet haten // sal Dies voort lest // op zijn best Moetmen oock wat praten // mal Hout u waeren // ghy En laet varen // my Adieu segh ick dy. 