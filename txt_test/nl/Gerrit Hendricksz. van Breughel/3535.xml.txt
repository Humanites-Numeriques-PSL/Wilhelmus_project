 SWaer fantasyen Crencken therte mijn Doort eensaem vrijen Twelck my brengt in pijn Om u Carssouvve Die my oyt hebt behaecht O schoon Ionckvrouvve En jeuchdelijcke maecht. V sal ick Minnen Lieff tot alder uer Om troost te winnen Hoewel het my valt suer Midts ghy gaet wennen Van my u ghesicht claer En niet wilt kennen My voor u trou dienaer. Schoon Maecht vol eeren My doch d'oorsaeck seght Van Lieffds affkeeren My gheschiedt onrecht Zijnt clappaerts tonghen Wilt die ghelooven niet Ick word ghedronghen Te claghen mijn verdriet. Ach swaerlick suchten Moet ick om u mijn Lieff Mits ghy gaet vluchten Van die u verhieff Kende ghy therte Van my v dienaer goet Mijn bitter smerte Ghy keeren soudt int soet. Nachten en daghen Staet ghy jonckvrou schoon Int soet behaghen Van mijn trou persoon Lieffde comt quellen Tghemoet door reyne Min Hoe cont ghy stellen Mijn Lieffd' wt uwen sin. Niet can u baten Lieff al mijn droeffheyt Mits ghy wilt laten My / die troost verbeyt Het droevich leven V wesen can gheen vreucht Om dat begheven Ghy wilt mijn jonghe jeucht. Albastelijcke Fier Princesse reyn En schoonheyts rijcke Lavende Fonteyn Zijt ghy Goddinne Met uwe wangskens root In Hert en sinne Lieff ick u totter doot. 