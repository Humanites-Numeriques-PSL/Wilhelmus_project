 MAechdeken suyverlijcken V dienaer doet bystant / In liefden vast en trou Wilt hem doch niet afwijcken Maer vrientlijck met verstant Verlichten lieffdes rou Want om u reyn Carssou Moet ick inwendich lyden Dit overgroot verdriet Ghy cont my wel verblyden Lieff als u wil gheschiet. Leander door 'tverstranghen Der lieffden / soet en wreet Die hy tot Hero droech Niet meerder cost verlanghen Als ick nu met groot leet Doen mede spaed' en vroech Want Venus swaren ploech Onlyd'lijck / ick moet trecken Door Cupido vileyn Maer u spraeck can verstrecken Te wesen mijn fonteyn. Met suchten ende peysen Moet ick nu wercken swaer Aent onghevoelijck pack En menich duysent reysen My stellen int ghevaer Van liefdes onghemack / Ick arm teer rietgen swack Soeck op des werelts erven Dees edel dochter puer In lieffden te verwerven Al valt het my dus suer. Och waer mijn Lieff ghepresen Als Areadne schoon Verlieft soo vast op mijn Als Theseus is bewesen Doch hy liet haer persoon In overgroote pijn Ontrou wil ick niet zijn Als Theseus boven maten / Die heymelijck wechliep. En heeft dees schoon verlaten. Daer sy soet lach en sliep. Eerbaerheyt sult ghy vinden En trouheyt totter doot Nu ende t'aller tijt Eeuwich zijn mijn beminden Deur u lief wangskens root Al lijd' ick daerom strijt Om 'tlief men geerne lijt Eer ick haer wilde derven Soud' ick deur lieffds natuer Den doot veel liever sterven / Al vielt noch eens soo suer. Princessen suyverlijcke Reyn Nimphen vol verstant Gheen soete min verdooft Laet groeyen die seer rijcke Langs lieffs Fonteynen cant Kiest elck een overhooft Gheen Nyders tong ghelooft Die daer soeckt t'allen daghen De lieffd' die lieflijck groeyt En brenghet sulck mishaghen Dat twee trou liefgens moeyt. 