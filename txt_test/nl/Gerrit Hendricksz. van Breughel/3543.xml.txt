 O Ghy Meya seer schoon Die ons de groente gheeft Waerin yeder sterflijck mensch Nae zijns herts ghenoech en wensch Een groot vermaken heeft Doch niet na out ghewoon Hem die gheen Min en blust Can het gheen vermaken zijn Naer dien hy tot t'vrijen fijn Heeft gantschlijck gheenen lust Dien is Lieffde gheen gheneucht Want hem doch behaecht gheen vreucht Maer ghemeenich // hy Drooch alleenich // sy En sijn sinnen stelt Op het Aertse ghelt Dat is zijn Lieffde bly. Al is mijn Liefste rijck In allen overvloet En gheboren hooch in pracht Iae van edeldoms gheslacht En td'ocht haer maghen goet Soo sal sy niet publijck Becoren t'jonghe hert Datse niet vermaken can T'minnent hert in sulck ghespan Hoewel dat lijdet smert Want die my beminnet siet Stel ick in mijn herte niet Maer de schoonste schoon Die ick wensch te loon Deur misdaden // quaet My versmaden // gaet En vliedt van mijn persoon. Want haer die ick bemin Na my niet eens en kijckt Soo dat ickse selden spreeck Waer door mijn couleur woort bleeck En mijn ghemoet beswijckt Helaes vant aenbeghin So groeyden my dit leyt Tgeen ick claghent menichwerff Niemant noch niet melden derff Vyt vrees van zwaricheyt De Dierkens in het wijde velt Niet bedwonghen zijn ghestelt Met sulck lyen / saen Want sy vrijen // gaen Waer Lieffd wort bedout Sonder vrienden out Onder den dwanck te staen. Wat doet ghy leyde eer Die yeders lust versteeckt Door u wert gheen Min gheblust En de jeuget haren lust Door uwent wil ontbreeckt Hun hertelijck begheer Hout ghy heel onder dwanck So dat sy tot gheender ty Nerghens derven wesen vry In Lieffdes rechten ganck D'eere maeckt hun schurpeleus Soet te zijn oft Amoureus Deur medooghen // daer Slieffs bruyn ooghen // claer Sy beschouwen // niet Iae vertrouwen // siet Oft Lieffd' bedriechlijck waer. Helaes dit selve doet Inwendich groote pijn Die niet haest en wert ghekeert Maer noch daghelijcx vermeert Dat principael by mijn Deur knaging int ghemoet Die dickmael comt soo hooch Dat het droeff mismoede hert Daerin raeckt soo heel verwert Claeghent zijn vochte ooch Och die uyt zijn droeve borst Lieffde laten blijcken doorst Voor al tlijden // saen Quam verblijden // aen Want tvercloecken // wis Een besoecken // is Hoe vast reyn Lieffd sou staen. Maer ghy o Prince wreet Der Lieffden een vileyn Hebt door stuerheyt dit belet Hout my eensaem in u net Vervreemt van de Fonteyn Waerin dat met bescheet Mijn hert hem baden sou Op dat het eens reyne was Tschijnt te gheven nu gheen pas Te winnen een jong vrou Therte dat benautlijck leyt Iont ghy nu gants gheen vrijheyt Om t'ontblooten // ach Tgheen beslooten // lach Int bequame // deel Vant lichame // eel Vol Lieffden nacht en dach. 