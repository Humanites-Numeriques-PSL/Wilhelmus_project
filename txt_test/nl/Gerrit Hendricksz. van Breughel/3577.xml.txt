 SOl die ryset in het Oost tot een troost Van de lieve Veldtgoddinnen Op dat Tellus weyd' met vreen werdt betreen Van de Ieughet soet int minnen. Schoonste dochter opter aerdt Reyn en waerdt In het binnenste gheschreven Dies belyde ick altijt dat ghy zijt Eenich al mijn hop' en leven Liefste ghy zijt my ontrent int absent. Hoewel ic om u moet lyden Een onlydelijcken brant int verstant. Door een vrientlijck teghenstryden. Dencket Lief wat woorden vroet dat wy soet Spraken / die wel accordeerden Als twee lievers die soo saen niet afgaen / Maer doen wat hun hert begheerden. Doch dat ick moet van u scheen Brenght gheween / Mits ick van haer moet verharen D'edel hert twelck is doorwont t'alder stont Bidden sal om u welvaren. Nimphe waerdy soo beleeft dat ghy schreeft Eens hoe dat ghy waert te vreden Ick soud' weder allen vlijt doen subijt En aen uwer Lieffd' besteden. Dan allen mijn suchten flou mindren sou / En den gheest hem wat vermaken En door reyne lieffde soet mijn ghemoet Dubbelfout in lieffde blaken. Op dat wy comen hier naer haest te gaer D'een den anderen soo verhooghen Door den lieff en soeten sangh int aenvang Soo beschouwen vier bruyn ooghen. En Fortuna wijt verbreyt ons gheleyt Daer de Goden my doen varen Doet ons Lieffd' gheen overlast laetse vast Blyven / tot ons weervergaren. Een ghesont leven seer fijn wil Iuppijn Voor den wint recht laten waeyen En den Heer die eewich leeft mede gheeft Dat 'tgheluck te recht mach draeyen. Vaert dan wel die ick verhieff Soete lieff Wilt gheduerich op my peysen Alsoo ick door lieffds bevroen Oock wil doen En dat menich duysent reysen. 