 GOddinne vander Minnen Ghy weet wie ick verhieff En wat int herte binnen De Lieffd' al liefs besieff Goddinne vroet // de Liefste soet Doet my me hebben lieff. Dat sy sonder weerlegghen Met een verheucht aenschijn Vrymoedich mach uytsegghen Ick mindren sal u pijn Oock anders gheen // dan ghy alleen Iae / jae / ghy sult hem zijn. Voor sulcke goe weldaden Ghy Cypria ydoon Sal ick vroech ende spade Volloven u persoon Door gonsticheyt // my toegheleyt Van Cupido ydoon. Laet haer u schichten voelen Int binnenste verstant Soo mach dan haest vercoelen Inwendich desen brant Die ghy my stuert // theeft lang geduert Door Lieffde abondant. De peerle mijnder ooghen Is dese Nimphe reyn Sal haer altijt verhooghen Vyt lieffden int ghemeyn Soo trou beclijft // en sy dan blijft Mijn lavende Fonteyn. Als Aurora int daghen De neveling verclaert Soo licht mijn Lief by vlaghen tGhemoet dwelck was beswaert Voor 'tbitter roet // sy suycker soet My schenckt uyt goeder aert. Tis reden dat ick eere Dees eenichste in al Van leden soet en teere Sy is / en blyven sal Den spieghel reyn // om sien alleyn tVoorleden ongheval. Het herte jong in deughen Reyn wederliefde biet / Wanneer dat het vol vreuchden Sijn alderlieffste siet / Het is verknocht // vast tsaem gebrocht Om gants te wijcken niet. Princesse uytghelesen De goetheyts gaven groot Gheduerich zijn ghepresen By twee schoon Liefs minjoot Wanneer dat hy // en weder sy Aenbiet 'tmondelijn root. 