 O Hebe Goddinne der jeucht Hoe weynich laet ghy rusten De Liefgens die om soete vreucht Hun buyten gaen verlusten Tghevoghelt eel En tsoet ghespeel Haer Lieffde noyt en blusten. Alleenich niet het vrientlijck woort Hoe liefftallich ter spraken Hun harten gheven can confoort Oft jeuchdelijck vermaken Ghelijck als wel Het soete spel De heete Min doet blaken. Den clanck die climmet doort ghesicht Int binnenste vant herte Hoewel de ooghen schijnen dicht Tot mindering der smerte Soo brenghet dan De Lieffd' hun an Inwendich een verwerte. O soete Lieffdens hooghen graet Die ons doet accorderen Hoe yeder een te moede staet Al spelent quinckeleeren Dat gheeff ick u Te Dencken nu Door Lieffdes gouverneren. Den Harder zijn Lieff Harderin De eere gont int speelen Terwijlen soeckt hy haren sin In Lieffden soet te steelen Hy heur aensiet Sy weer hem biet Loncxkens die niet verveelen. Och dat de soete snaren teer Soo langhe conden dueren Als wy / ons lust wert eens te meer Den dach scheen maer twee uren Want Lieffdes strijdt Weet van gheen tijdt Alst Lieff wort sliefs gebueren. Singht helder fieren Nachtegael Hier buyten in het groene Wy sullen doort spel Musicael In Lieffden tbeste doene Want soet van geur In zijnen fleur Staet des Somers saysoene. Nu dan Princesse twort vast laet Gheen tijt heeft ons verdroten Na binnen menich Lieffgen gaet Eer de poort wort ghesloten Beyd' onsen lust / Wert haest gheblust Als vreucht sal zijn ghenoten. 