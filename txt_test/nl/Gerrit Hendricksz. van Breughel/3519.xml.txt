 SAl ick met droeve tranen heet Mijn zwaer verdriet ghetuyghen En met mijn ooghen sien dit leet Sonder dat ghy wilt buyghen Sal mijn jonck hart // dees bitter smart Noch langher moeten suyghen. Een langhen tijt is nu verleen Dat ick gae tvlees verteeren Altoos heb ick u Lieffste reen Gheacht een bloem met eeren Diemen met leyt // en zwaricheyt Moest plucken om tbegheeren. Doen eerst de Lieffde creech haer macht Waert ghy een spruytghen groene Dat door Apollos heete cracht Sich selfs soud' open doene Doch ghy ontsloot // meer groen als root Al in des Meys saysoene. Nu zijt ghy comen tot u tijt Een lust en welghenoeghen Ghy my u Lieff gheworden zijt Tis tijt den hoff te ploeghen Wanneert gheeft baet // ist niet te laet Tsal hem ten besten voeghen. Den hemel die niet haest en stilt Met deucht heeft u begoten En oock met schoonheyts gaven milt Tgheen my noyt heeft verdroten Twaer tijt ghepluckt // soot welgheluckt V Roosghen voortghesproten. Ghewacht heb ick nu also lang Niet sonder diep te suchten Hopende door reyn Lieffdes gang Te plucken van haer vruchten Maer nu u Looff // de Son berooff Laet ghy my in zwaer duchten. Bedroghen vind ick my voorwaer Siend u schaemroot aenschijne Als ghy nu merckten oock eenpaer De Lieffde ende pijne Och wiste ghy // wat ick al ly Ghy gaeft my Medecijne. Ghy cunt wel speuren reyne maecht Met u winckende ooghen Wat Lieffd u mijn jonck herte draecht Die ghy niet weer comt tooghen Dies ick Ionckvrou // wel sterven wou Nu ick soo ben bedroghen. Princesse die mijn lust onthout Ick hope haest te sterven Een beter loone dit vertrout Aflijvich te verwerven Dan ghy my jont // of gheven cont Hier op des werelts erven. 