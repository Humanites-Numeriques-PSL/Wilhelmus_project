 VVAerom Venus schoon Goddin Verblint ghy soo de jeucht En doet door u valsche Min Haer winnen druck voor vreucht Want twerckt groot ongheneucht Mits Cupido toeveucht Vrient Vrindin // onghewin Int beghin // en den sin Verandert vol ondeucht. Al die nu Minnende zijt Acht Cupido niet meer En oock Venus raet altijt Versmaet als vol oneer Van haer neemt uwen keer Vernieut in Lieffden weer Minnens strijt // maeckt u quijt Troulijck vrijt // soo verblijt Reyn Lieffd' tsherten begheer. Als ghy door de Lieffden gloet Minnaers u sinnen stelt Toont doch Lieffde niet om tgoet Noch om het groote gelt Na pracht siet oft ghewelt Tghemoet doch altoos stelt Metter spoet // tot een vroet Ionckvrou soet // die haest doet Verandren tgheen quelt. Een reyn Maechdelijck Ionckvrou Moet niet zijn opstinaet Wanneer als een Minnaer trou In Lieffd' haer niet verlaet Maer troost soeckt tzijner baet Volcht sy dan goeden raet Met beschou // sonder flou Op dat nou // winnen sou Haer Minnaer goet voor quaet. Princen en Princessen bly Doch vrientlijck blijft te gaer Lieffde draghet tallen ty So prijstmen u voorwaer Verheucht int wesen claer Van u Lieffste eerbaer Soo sal vry // jalousy Noch invy // blijven by Twee Lieffkens int Nieu jaer. 