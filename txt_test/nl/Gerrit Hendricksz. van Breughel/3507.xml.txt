 IN het rusten door soet dromen Legghende te slapen fier Was bynae ick opghenomen Deur Morpheus zijn bestier Vreuchdes droom my maeckten ang Soeten slaep duert eens soo langh. Iupiter had doen gheboden Een Feest te bereyden daer Noodende al d'ander goden Deur Mercurius voorwaer Twas soo chierlijck int aenvang Soeten slaep duert eens soo lang. Mars quam eerst met cloeck bestiere Hymeneus vol van vreucht En Vulcanus vanden Viere Bacchus heeft hun soo verheucht Cupido ginck Lieffdes gangh Soeten slaep duert eens soo langh. In der Goden gulden zale Dese feest was toeghericht Pluto rijck als principale Phoebus heeft de zael belicht Met zijn gouden stralen strang Soeten slaep duert eens soo langh. Triton heeft t'lavoor ghenomen Nepthun maeckte d'handen reyn AEolus is inghecomen Heel vercoelende het pleyn Aura quam onder tghedrang Soeten slaep duert eens soo langh. Al des Hemels schoon Goddinnen Quamen van hun throon playsant Die schoon Venus vander Minnen Met Minerva vol verstant Iuno Rijcklijck int ontfangh Soeten slaep duert eens soo langh. Ceres bracht daer alle vruchten Groeyende op Tellus weydt Ia Pomona vol ghenuchten En Diaen in reynicheyt Flora bracht het schoon behang Soeten slaep duert eens soo lang. Meya om het soet vermaken Met haer Muses drymael dry Amphion voor alle saken Speelden s'hemels melody Vreucht bedreeff t'ghepeysen bang Soeten slaep duert eens soo lang. Die reyn Prinslijcke Najaden Met de Nimphes vol van eer Iae oock allen de Dryaden Dienden dees feest met begheer Helder claer Syrenen sangh Soeten slaep duert eens soo langh. 