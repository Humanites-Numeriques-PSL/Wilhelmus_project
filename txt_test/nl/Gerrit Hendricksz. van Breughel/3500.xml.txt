 RIjst op mijn clare morghenstar Chiert u om lusts behaghen Auror' ontwaeckt en schijnt van var En sy comt helder daghen. Morpheus duyster nare nacht De Maechdendom doet schromen Veel fantasij in mijn ghedacht Ghedurich was ghecomen. Ghelijck thert na de hinde siet Door volcomen begheeren Den herder haet zijn liefgen niet Maer gaet tot heurwaerts keeren. Dat Galathea streelt en kemt Heur blont vergulden haere Sal Acis hier niet gheven vremt Die geerne by heur ware. Gheeft ghy my weertste onghelijck Dat ick gaen lieffde tooghen Een eerbaer Nimphe deuchdenrijck Is weerdich nae te pooghen. De weelde Moeder vande Min Het fackel-licht doet blaken Als Cupido int aenbegin Thert met een schicht comt raken. Het clare licht aen s' hemels throon Gout glinsterent gaet schijnen Maer doch mijn Galathea schoon Blijft tsherten medecijnen. Dat Acis, Galathea mint Polphemus hem gaet belghen Van Ethna comt hy gram ghesint Om ons lieffd' wt te delghen. Beheerster vande lieffde soet Waerom laet ghyt gheschieden Dat ghy Polphemus lieven doet Een die voor hem gaet vlieden. Een eenich harder trou in deucht Gaet ghy zijn lieff misjonnen Dat ick hem minnen sou in vreucht Is al te laet begonnen. Princes der lieffd' ghy valt rebel Een Nimph en Harder fiere Haest suldy sien voortspruyten wel Van tranen een Riviere. 