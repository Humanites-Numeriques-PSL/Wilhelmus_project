 VVIe sal ick mijn ongenucht gaen claghen Die my doort ontrou Minnen gheschiet Ick hebbe soo langh in druck gaen jaeghen Nae d'alderliefste die van my vliet. Met recht mach ick wel droeffelijck wesen Die my beminde / als nu versmaet O Cupido Godt / niet weerdich ghepresen Door u soo comt my dit lijden quaet. Eenmael scheen sy my recht te Minnen Maer lacy tis nu alle vergaen Quae tonghen loos / en valssche spinnen Doen Lieffgens scheyden met droeff vermaen. Wat hevet my doch al moghen baten Dat vroech en spade ick by haer was Wat vreuchde brengt ons vriendelijck pratÄ“ Alst altemael is vergeten soo ras. Met menich vriendelijck ooghen wincken Sy lodderlijck my altoos aensach Troostlijcke woorden ghinckse my schincken Die nu verkeeren in droevich gheclach. O Liefste ist om des werelts rijckdommen Oft om het aertsche groote goet So cander gheen rechte Lieffde commen In u is pracht met overvloet. Cloeckmoedicheyt moet hier zijn gebleken Hoewel sy gantschelijck my veracht Verstouten my om haer aen te spreken En sien hoe verde het wert ghebracht. Wat heb ick menighe droeve treden Om u mijn weerde dochter schoon Gegaen / en dickmaels coude gheleden Waer voor ick ontfanghe dees bitter loon. Mocht ick u metten zweerde winnen Ghelijck den vromen Herclus wan Brezeida / ick sou beghinnen Met cloecken moet daer vallen an. T'schijnt ghy wilt u nu niet beweghen En troosten my u seer trou dienaer Een ander hebdy nu liever ghecreghen Dies icker moet leven in lijden zwaer. Princesse die mijne jeucht gaet crencken Midts ghy in Lieffden my begheeft Denckt vry dat ick op u sal dencken Soo langhe thert hier op aerden leeft. 