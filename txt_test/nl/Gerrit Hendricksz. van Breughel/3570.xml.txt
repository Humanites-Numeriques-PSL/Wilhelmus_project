 MAch ick niet wel beclaghen Dit lyden en verdriet Ick cant niet langher draghen Van tghene nu gheschiet Het spade // goet Ong'nade // doet Tis uyt te spreken niet. Ick conde nau bedencken Wat lieffd' in haer besloot Nu voel ick eerst het crencken Van lieffde totter doot Die dertelheydt Heeft my verleyt Ist niet een hooghen noot. Nu 'tgoetjen is vervloghen. Soo loopt hy nae den crijch. Ben ick niet slecht bedroghen Ick tros me dat ick hych' En volghe net Met sijn Forcquet Niet weert een blauwe vych. Hy cost wel fraey braggeeren Ghelijck een rijck Singeur Hy had veel reyne cleeren Daer mijn goet om gaet deur Maer nu hy my / Heeft inde ly Naeckt my niet dan ghetreur. Ten besten moet ick legghen By myne vrienden rijck Sy souden dan noch segghen Ghy hebt wel groot ghelijck / Hadt ghy ghedaen Naer ons vermaen Soo laecht ghy niet int slijck. Non forts ick bender binnen En waerder geerne door Oft anders wel de sinnen Quamen int doteloor Ist myne schult Ick neem ghedult En denck dat isser voor Princessen jonck in daghen Van lieffd' u niet onthout Want eewich duert gheen claghen Van die een Crijchsman trout Want Venus fel Boeleerde wel Met Mars den Crijchsgodt stoudt. 