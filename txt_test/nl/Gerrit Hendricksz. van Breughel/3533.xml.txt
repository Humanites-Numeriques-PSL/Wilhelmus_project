 INt Hollants pleyn Weet ick een schoon Goddinne Die my in Lieffden sticht Prijs weert alleyn Als de Goddin der Minne Deur d'oversoet ghesicht Dat mijn jonck herte licht Int vriendelijck beschouwen Op der Aerden // gheen soo waerden Bloem van alle vrouwen. Als Aurora Eer sy begint te daghen Tgroen loof ontluycken doet Dat Diana Met Phoebus mocht gaen jaghen Het dertel wilt seer soet Alsoo dees weertste vroet Doort Liefflijck ooghen straelen Licht van smerte // mijn jong herte Met vrientlijcker talen. V Prijs ick Lieff Al bouen de Najaden Die yeder een noemt schoon Niemant verhieff Zijn Liefgen vol weldaden Als ick doen u persoon Want met Minerves croon Soo sal ick u verchieren Door u jeuchdich // aenschijn deuchdich En wijse manieren. Mocht ick seer dra Met moeyten u ghewinnen Ghelijck Perseus wan Andromeda Terstont soud' ick beginnen En vallen cloeck daer an Want gheene moeyten dan My souden yet verdrieten Als tot loone // u persoone Ick maer mocht ghenieten. Prinslijcke jeucht Maechdeken uytvercoren Daer al mijn hoop op staet Ionckvrou vol deucht Laet my niet gaen verloren O schoonen dagheraet Comt my doch te baet Wilt reyne Lieffd' bewijsen Voor sulck jonste // en goe gonste Lieff sal ick u prijsen. 