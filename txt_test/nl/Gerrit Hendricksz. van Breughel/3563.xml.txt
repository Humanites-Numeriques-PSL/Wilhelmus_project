 VVEeldighe jeucht Hoort doch mijn gheclach Die swerelts vreucht Alsoo geerne sach Op ydelheyt mijn sinnen lach Tgheen ick beclagen gaen den heelen dach Mijn quade paen Wilt schouwen aen // nu vry Vant boose leven ick de oorsaeck sy. In alles wat De werelt aengaet Heb ick seer rat Door ydele daet Mijn lust ghenomen deur domme raet Het triumpheren brengt sulcken quaet Dat haest verkeert Men bancketeert // somwijl Tgheen wel betaelt wort met de doot subtijl. Wat hy dan siet Die soo is verwert Is anders niet Dan enckele smert Want al wat vreuchde scheen int hert Alsnu verscheelen gaet wel also vert Dat Medecijn Eerst plach te zijn // bekent Wert bitter galle in het leste ent. Mijns levens geur Haest verongheluckt In mijnen fleur Ben ick doen ghepluckt Ghelijck den wint het ghewas neerdruct So heb ick ondert droeve cruys ghebuckt En minst beclaecht Tgheen meest mishaecht // de eer Des werelts vreuchde doet mijn herte seer. O Fondament Wel t'onrecht ghebout Int leste ent Maeckt ghy my heel out De werelt heb ick te veel betrout En al haer lusten te diep beschout De hooch en waert / Doot / niemant spaert // helaes Want yeder een moet zijn der wormen aes. Hoe sterck en cloeck Dat oock Sampson was Des doots besoeck Overviel hem ras En moest vergaen als het roockent vlas Zijns scheydens ure quam op haer pas En moeste heen Den sterffweech treen // met lust Het lichaem soecket altoos na zijn rust. Iae Salomon In wijsheyt seer wijs Eer dat hy con Oudt zijn ende grijs Moest onder d'aerde rotten precijs Hy is verwonnen vande doot met prijs Dus alghelijck Sterck / wijs / oft rijck // seer saen Altsamen zijnse deur den doot vergaen Werelt adieu Die my maeckt droeff D'out lichaem nieu Wint zijn behoeff O Aerd' in u rust so menich boeff De schoonst der werelt men in u begroeff Ghelijck als ghy Nu siet aen my // verbolcht Een die de boose werelt heb ghevolcht. 