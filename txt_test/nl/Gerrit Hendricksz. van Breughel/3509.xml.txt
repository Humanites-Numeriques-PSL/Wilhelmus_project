 ALs ick om rusten sacht // bedacht Gheleghen was te nacht // in cracht Doen peynsden ick ydoone Hoe dat de wijsheyt schoone Tot my quam selver gaen // seer saen. Laet u sinnen niet slecht // ghelecht Zijn tot een maecht in echt // oprecht Die ick u wel sal wijsen En weerdich is om prijsen Siet dat ghy dese maecht // behaecht. Ick sprack wijsheyts Goddin// de min Brengt oock veel droefheyts in // den sin Wist sy tot desen tijen Dat ickse dacht te vrijen So waer mijn Lieffde siet // verdriet. Pallas sprack / opter daet // met raet Sal ick u zijn te baet // hoet gaet Oock al die eerlick minnen Vyt reynder hert en sinnen Wie vrijt in eer en deucht // wint vreucht. Overschoone greyn // seer reyn Thert denckt om u certeyn // alleyn Soo wel int van u scheyden Als tsamen gaen vermeyden Die Lieffd' tot t'liefste kint // vast vint Prinslijcke Maget teer // vol eer Thert daechlijcx met begeer / streckt meer Na u wt Lieffde trouwe Als tot eenich Ionckvrouwe En wacht na tsoet propoost // van troost. 