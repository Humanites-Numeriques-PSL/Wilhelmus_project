 NAe dat Diana ginck te rust Met haere sterren schoone Aurora ontwaeckten met lust Bracht aen des hemels troone Den dagheraet // waer me wtgaet So menich Nimph ydoone. Apollo op zijn waghen clam Met helder gouden stralen Soo dat hy aen het rijsen quam Den schijn began te dalen Int groen gheboomt // waer tusschen stroomt Fonteinkens sonder falen. Waer toe hem yder Nimphjen spoeyt Onder des lommers bladen Doort jaghen zijnde heel vermoeyt Hunselven reyn te baden Tot een cieraet // vant maechtlijck zaet En haer cuyssche weldaden. O Waerde Aretusa reyn De schoonste van Achayen Wt u Lieff lavende Fonteyn Condy de Lieffd' versaeyen Hy die u siet // zijn jonste biet D'onrecht ghy recht condt draeyen V leden net en reyn ghemaeckt Becoren s'menschen ooghen Alpheus siend / u moedernaeckt In Lieffd' was opghetooghen Ghy schoon Goddin// stont in zijn sin Want nae u ginck hy pooghen. O Arethusa sprack hy saen Wat hevet te bedieden Dat ghy voor my wilt vluchten gaen Waeromme gaet ghy vlieden O weertste lot // ick ben een Godt Wilt my u jonste bieden. Ghy vliet ghelijck de Duyfkens doen Al voor den havick snoode Hoe snel dat ghy cont vlieden coen My is t'volghen van noode Doort lang geduer // ter lester uer Creech ick wel die eerst vloode. Als ick o Arethusa sprack Waer condy nu doch henen Diana heeft mijn Nimphe strack Met duysterheyt omschenen Dies is sy fier // in een Revier Van stonden aen verdwenen. De Princelijcke Venus sal Doort trou vervolch ghehenghen Dat dit mijn lijdens ongheval Niet meerder sal verstrenghen Maer dat ick ras // in mijns Lieffs plas Als water my sal menghen. 