 AEOlus Godt der winden snel Ontdeckt twout door u winden Op dat ick die nu lyd' ghequel Mijn weertste Nimph' mach vinden Want in het dichte bosch der Goon Ginck my dit leydt gheschieden De alderschoonste is ghevloon In ontrou ginck sy vlieden. Ghy Phoebus licht met eender strael Alst Hemels licht der Goden Op dat ick niet int bos verdwael Sien waer sy is ghevloden. Helpt my o Venus schoon Goddin De Alderfierste vanghen Wilt doch het net der soete Min Rontom de boomen hanghen. O ghy Cupido t'alder stondt Een Gouden schicht maeckt vaerdich Op dat ghy in het herte wont Mijn alderschoonste waerdich. Niemant nu hier mijn claghen hoort Helaes noyt meerder pijne Tot d'eynt mijns levens jaegh ick voort Na druck oft medecijne. O Nimph die my dit lijden doet Ick volch u sonder treuren Al soudet wreede wildt verwoet In dolheyt my verscheuren. Als ick dan deerlijck leg verscheurt En ghy dat comt te weten Denckt sulcx om uwent wil ghebeurt Dat my twildt heeft ghegheten. Oft ghy my dan beclaecht met leet En woudt den commer stelpen Dan comt den troost al t'onghereet En tvalt te laet te helpen. Princesse keert ten halven noch Al eer het is te spade Wilt om ons Lieffde dencken doch Soo prijs ick u ghenade. 