 REynder Goddinnen // En vintmen niet Ter werelt binnen Als mijn Lieff siet / Eerbaer certeyne / Als Iuno Rijck / In kuyscheyt reyne Diaen ghelijck Ick wensch dickmael In swerelts zael By mijn Loyael Te leven autentijck. Door veel ghedachten Op haer persoon Can ick niet achten Vrou Venus schoon Soo ick mocht werven Dees reyn Najaed' T'leven en sterven Stondt in een graed' Maer eer int ent Fortuna went Sal zijn bekent Tot mywaerts heur ghenaed'. Peerle der bloemen V moet ick meer Als Daphne roemen In kuyscheyt teer Want t'allen daghen Zijt weert ghy hier Een Croon te draghen Van Lauvverier Als Pallas wijs Nae t'recht advijs Der Nimphes prijs Ghewindt ghy goedertier. Lachesis rustich Lenght slevens draet Mijns Liefsten lustich Op dat langh staet Haer jeucht en groeyet Nae mijnen lust En vreuchdich bloeyet Waer inne rust Mijn soet ghedacht Dach en oock nacht Door Venus macht Die qualijck werdt gheblust. Atropos woedich V wat vermijdt Dat ghy niet spoedich Soo haest affsnijdt Het eyndt vant leven Beghint sulcks niet Voor dat het even Iupijn ghebiedt Gheen Lieffd' verdooft Oft Min berooft Van die belooft Malcander hebben siet. Waer ick my keere O Reyn Carssou Dies noch te meere Groeyt Lieffde trou Als ick mach speuren V claer Aenschijn Mindert mijn treuren En lijdens pijn Coralich root Mondeken bloot Al ist nu noot Twert wel eens Medecijn. Mijn herte open Spreeckt zijnen grondt En stelt het hopen Tot deser stont Met groot verlanghen In Lieffd' Ydoon Dat ghy ontfanghen Sult mijn persoon In u ghenae Eert valt te spae En segghen jae Met troostelijcken loon. Die eens cond' weten Lieff wat ghy denckt En s'herts secreten Waer me ghy crenckt My die voltrouwen Nae eere staet En wil opbouwen V Maechtlijck zaet Liefste beleeft Doch minlijck gheeft Diet noodich heeft Tsal wesen t'uwer baet. Princes van waerden Eel soete jeucht Op deser aerden Ghy niet en meucht Meer jonsten toonen Als u dienaer Diet weer can loonen Dan hy voorwaer En dencken tgoet Dat ghy my doet Met honich soet Laeff ick u weer eenpaer. 