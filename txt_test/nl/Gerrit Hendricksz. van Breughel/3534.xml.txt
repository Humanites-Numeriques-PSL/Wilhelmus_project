 AVrora den daghe brengt Als Luna gaet te rust Metten dau het looff besprengt Tot der groen cruyden lust Phoebus fijn // helder schijn Met zijn waghen guldich // straelt Ceres trou // doort ghebou Vruchten menichfuldich // haelt Die vermakelijck / ende smakelijck Brengen schatten rijck. Hier door me ontluycken gaet De eel Pomona schoon Deur Apol in hooghen graet En oock Flora ydoon Die in fleur // soet van geur Tvelt veelverwich schoon verciert T'Nimphen pleyn // net en reyn Vreuchdich vol vant soet ghediert Hierin rapē // vreucht // en betrapen // g'neucht D'eerbaer suyver jeucht. Tellus verheven Goddin Der vruchten principael Tgeen dor was / daer sentse in Den wasdom teenemael Cleetse coen // reyn en groen Tot des maechdes minnen // loff Dies verblyt // zijn altijt D'Nimphes int Goddinnen // hoff Om de Ieuchden soet // diet veel vreuchden doet Int claver groen met spoet. Dies met Hymen vol ghenucht Het Maechden bloemken bloeyt Laet dan varen sucht en ducht Dewijl het loofken groeyt Na t'betooch // schoon int ooch Om becoren tsoet ghesicht In Slieffs tuyn // d'ooghen bruyn Dat gheliefgens wel verlicht Int betrouwē // maer // en aenschouwen // claer Het soet ghewinck van haer. Princelijcke Muses eel Vyt levendighe jonst Chiert ons aertsche schoon tonneel Met Redenrijcke gonst Soo verhieff // yeders Lieff Trou een slaver die so slaeft Dat hy wacht // dach en nacht Om van t'lieff te zijn begaeft Met een schoone // eer // en trou loone teer Deur hertlijck begheer 