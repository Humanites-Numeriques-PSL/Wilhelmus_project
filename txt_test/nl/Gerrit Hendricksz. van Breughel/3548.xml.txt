 ALs ick in mijne eensaemheyt Gaen overdencken / Het druckich crencken / Want tsware Minnens pack vol leyt Dwelck my allencken Verdriet comt schencken Om een eenichste schoon Reyne Goddinne Want onder shemels troon Moet ick haer Lieff persoon Door dwanck beminnen. O ghy mijns herten eenich Lieff Door uwen ooghen Hebt ghy ontooghen Mijn crachten / want dat ick verhieff Is nu vervloghen Deur Lieffds vermoghen Die my noch hout ghevaen In lijden zwaere Och oft dit weertste graen Barmhertichlijck sach aen Mijn groot ghevaere. Om u ghy edel dochter soet Gaen ick verdwijnen Met grooter pijnen Men dencken can wie tselve doet V Christalijnen Ooghen soo schijnen D'Albastelijck lichaem Sterckt my in deuchde Lieff waerde maecht bequaem Als ick hoor uwen naem Ist my een vreuchde. Och oft ghy eens te recht bedocht Die uytghenomen Lieffde volcomen Waerin dat ghy my hebt ghebrocht Tot uwer vromen Soudt ghy het schromen My weyren vanden hals Tot allen tijden En jonnen Lieffd' in als Voor soo veel onghevals My eens verblijden. Hebt Medelijden door u deucht Die ghy soeckt even Hier aen te cleven Iae mijne jong en teere jeucht Niet langher gheven Wilt sulck droeff leven Want ghy zijt d'eenich wilt Om nae te schieten Siet Lieff wie dat u bit Deur Lieffden soo verhit Om troosts ghenieten. Vaert wel Princes mijn eyghen hert Lieffde verholen My dus doet dolen In een onlijdelijcke smert Thart is ghestolen Deur heete colen Van Lieffdes reyne lust Tot desen stonden Die vierich is ontrust En qualijck wert gheblust In Swerelts ronden. 