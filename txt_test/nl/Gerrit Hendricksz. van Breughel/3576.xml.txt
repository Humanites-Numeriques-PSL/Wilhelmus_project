 Phoebus Godt vant soet Musijck Maeckt ghy me ongheneucht Om u Daphne schoon en rijck Ghy varen laet veel vreucht Dees Goddin,, vliet de min En het speelen soet der Lier Dies verkeert // transformeert Sy in eenen Lauvverier Van ghelijcken // gaet Nu afwijcken // quaet Een door Venus raet. Ick nu wel beclaghen mach Dat door lieffd' mijn vryheyt Die ick selfs te bruycken plach Dus schandich heb gheleyt Op een schoon // maecht ydoon Die ghevaen my heeft ghebracht In het net // en percket Waerom dat Vrou Venus lacht Mijn lieff waerde bruyt Door u soet gheluyt My verlost hier uyt. Wilt Lieff overdencken staech Al mijn affectie groot Wat Lieffd' ick int herte draech Om u soet wesen bloot / Edel maecht // niet verjaecht Hem die u soo troulijck mint / Maer veel meer // crijcht de eer Dat ghy mijn pijn overwint / Vytvercoren // reyn Hooch gheboren // greyn Lavende Fonteyn. Waerom Lieff acht ghy soo slecht D'onlydelijcke pijn Die ick Minnaer trou oprecht Ben draghende devijn Laet ghy my // dencket vry Wat met waerheyt ick beken Waer ick heen // ben ghetreen Niemant wetet waer ick ben Want mijn traneleyt Als de swane schreyt Midts ick ben verleyt. In swaer lyden ende druck Moet ick dus leven siet Met patientich ongheluck Tot dat mijn Lieff eens biet 't Soete woort // van confoort Ende helpen goedertier My Minnaer uyt 'tghevaer En dit overgroot dangier Ick beclaghen // mach Al mijn daghen // ach Dat ick oyt haer sach Om my peysen wilt schoon Lieff Als ick ben uyter stee Denckt om hem die u verhieff Wat u persoon hem dee Ghy Iongvrou // voor het trou Minnen hebdy hem ghehoont En voor 'tsoet // bitter roet Inde steed' van lieffd' gheloont Dus dan mijn Voochdes Onthout dese les Adieu schoon Princes. 