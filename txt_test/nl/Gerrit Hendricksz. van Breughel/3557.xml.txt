 CVpido brengt suclk onvree / Als de Zee Door de golven ende Baren Dat den Bootsman cloeck besint / Inden wint Buyten slants nau dervet varen. D'Lieffde die rijst hooch en laech Als een vlaech Ende uyt ghestorten reghen Dies men op de groene paen Nau derff gaen Noch ghebruycken Lieffdes weghen. Phoebus hittich had verhoocht Opgedroocht Alles des Nimphes waeranden En eer dat de Son verdween Ginck ick heen Thart vermaken op de landen. Daerna comend' by een reyn Claer Fonteyn Hoorden ick Sijrenen queelen Die Van Lieffdes stercken brant Seer playsant Songhen soet uyt helder keelen. Onder eenen groenen Boom Aenden stroom Hoorden ick een Nimphe singhen Dies het herte werde bly Conde my Gantschelijck oock niet bedwinghen. Lieffde crachtich my doen riet Dat ick niet Laeten soud' heur aen te spreken Dies ick soo met haesten coen In het groen Aen haer zijd' ben neer ghestreken. Ick sprack Nimphe seer ydoon / Hout den toon Mijn persoon comt u te helpen Want de Lieffde int secreet Brandet heet Diemen qualijck can uytstelpen. Eerst soo was ons soet aenvanck Inden Sanck Datter menich is bedroghen Door de loose Mins opset In het Net Onbedachtelijck ghetoghen. Waerop dat ick doen aenhieff Seyde Lieff Singht eens vande trou Minnaren En d'ontrouwelijcken haet Doch versmaet Schaed' waert datse al so waren. Menich heeft so trou ghemint Lieve kint Ia ten eynde van hun leven Desghelijcken sal ick ou Reyn jonckvrou Nemmermeer oock niet begheven. Denckt hoe soetelijck int crijt Ons den tijt Viel / deur tlieffelijcke praten En hoe vrientlijck hant aen hant In het sant Dat wy Lieffgens tsamen saten. Dees Princesse me haer hert Vrientlijck vvert Lieffde quam haer oock verwarmen Midts ick haer so Liefflijck hat Soet omvat Inde middelt / met mijn armen. 