 OFt yemant onberadich Hemselven is te goet Ten moet niet zijn versmadich Datmen wt goetheyt doet De menschen zijn gheboren // nou // nou Om te wesen heus en trou. Die dickmaels voor de ooghen De beste vrienden zijn De minste oock wel dooghen Door een beveynsden schijn Want achter yemants rugghe seer seer Soo stelen sy de eer Dat al de clappers tonghen Hadden een houten neus Die loogens onbedwonghen Vast lieghen voor de leus Men soude dan die kennen // wel / wel Belieghen menich ghesel. Die niet weten te praten Dan van de lieden quaet Die mochten dat wel laten Doorsien haer eyghen staet Soo hoeffden sy te clappen // niet / niet Tgheen haer selffs wel gheschiet. Ghy Princelijcke gheesten V loghens binnen hout Den minsten metten meesten En raed ick niet soo stout Dat ghy niet meer en pratet fijn / fijn Dan dat waerheyt mach zijn. 