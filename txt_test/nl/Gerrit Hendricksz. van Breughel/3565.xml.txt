 GHeen soeter Bloemken voort en spruyt In Floreas Lusthoff even Als een dat Crachtich vol virtuyt In haer besluyt mijn leven Deur hare cloeckheyt abondant Tis waerdich om t'aenschouwen Want desen Edelen Diamant Alleen de Croone spant Boven de Troyaensche vrouwen. Minerves wijsheyt sy berooft Met haer deuchsaemheyt reyne Ick derff wel stellen op haer hooft De cuysheyts Croon ghemeyne Die t'alder tijt Diana draecht Tot een cieraet seer schoone Dees Prinsselijcke fiere Maecht In Lieffden heeft behaecht Alleen mijn Edelen persoone. Haer schoonheyt verd' te boven gaet D'eel Cypria vol Minnen Mits alles dese Nimph fray staet Bespraeckt / beleeft van sinnen Haer Adem als een Balsem soet Vermaecklijck maeckt mijn herte Wanneer sy my maer eens ontmoet Met vriendelijcken groet Eerbiedichlijcken wijckt mijn smerte. Veel rijcker als Iuno vermaert Is mijn Lieff tallen stonden Deur haer deuchtsamen vromen aert Derff ick dat wel verconden Alleen is sy mijns herts tresoor Waerin de sinnen rusten Thert huppelt alsse my comt voor Oft ick haer spreken hoor Inwendich ontsteken mijn lusten. Princesse Lieff om wien ick dool Als mijn eenichste vrouwe De menich seyt hier dat den Pool Maer halff en vrijt op trouwe Doch mijne Lieffd' o schoon Iuvveel Ick trou sal laten blijcken Ghy sultse selffs ghenieten heel Mijn alderliefste deel V en sal ick tgheender tijt affwijcken. 