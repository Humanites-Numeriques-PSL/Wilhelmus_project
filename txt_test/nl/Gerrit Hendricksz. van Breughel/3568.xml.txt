 SChoon Liefgen die prijsweerdich zijt Boven alle reyn Ionckvrouvven Mijn lijf en ziel spijst ghy altijt Hier opter aerden voltrouwen Hoewel dat valsche tonghen quaet Deur boosheyt met behaghen Gheduerich sayen oncruyts saet Om alsoo te wercken haet Dat ick arme minnaer mach beclagen. Al sout my baten liefste schoon swerelts rijckdom en erven / En dat ick u soetlieff persoon Alleen sou moeten derven Soo waer ick liefdraghende hert Ghewont met grooter smarte Want in u noyt ghevonden wert Eenighe vileyne pert Maer een ghenesing van mijn harte. De deucht schoon lief is uwen naem Al gaetmen u benyden V min ick met mijn gantsch lichaem Hoewel veel teghenstryden De deucht wel onderweghen vint Lieff wilt sulcx doch ghedooghen Want ghy hier alles overwint En wort hertelijck bemint Van hem die in lieffde gaet pooghen. Ghy hebt my uytvercoren lieff Eer ick te deech u kenden Ghy socht my eer ick u verhieff Stracx ick my ommewenden En volchden u mijn Lieffste vreucht Als een die was verloren Nu ick gheniet u goede deucht Het minnen 'thert verheucht En moet in lieffden vreucht oorboren. Princesse vroet gheen uws ghelijck Hier in des werelts ronden Alleen zijt ghy in deuchden rijck Hy die u heeft ghevonden Een trou een waerden pant aencleeft boven alle schatten schoone Maer niemant meer ghelucx en heeft Dan hy diet selfs beleeft En eens ghewint sulck lieff persoone. 