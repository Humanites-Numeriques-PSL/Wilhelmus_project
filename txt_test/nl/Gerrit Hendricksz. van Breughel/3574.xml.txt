 VVAerom lichtveerdighe Fortuyn stelt ghy u selvē dus partydich En Goddinne der Liefdē bruyn Met uwes soons stralen seer nydich Wat is d'oorsaeck dat ghy dus fel Een slecht minnaer doet sulck gequel. Al ghy vileyne tonghen wreet Wat haet heb ick oyt laten blijcken Dat ghy nu sulck een droevich leet Laet onverdient 'thert overstrijcken O ghy bloetsuyghent Adders quaet / Waerom zaeyt ghy u valsche zaet. Nu leef ick in veel pyne swaer Mits mijn schoon Lieff my niet wil achten Ghenlet ick dan gheen troost hier naer Int lyden moet ick dan versmachten Dat dit van clappaerts my gheschiet En can ick doch vergheten niet. Noyt en heeft Hercules gheleyt Op Dianier sulck vaste minnen Die soo soet lieflijck was verspreyt In sijn liefdraghend' herte binnen / Als nu van my hier is ghetoont Maer twert soo bitterlijck gheloont. Dees onlyd'lijcke pyne stuer Zijnde te swaer en onghemeten Die can door een ghewensten uer Van Liefstens troost haest zijn vergheten De Goon bekennen mijn onschult Wat lyden ick ly met ghedult. Niet yet van alle swerelts goet En can mijn jongher hert vermaken Want liefde ist die my dit doet En ghy schoon lieff condt de oorsaecken Te niete doen door een soet woort En gheven my u lieff confoort. Verhart niet als den Diamant Oft als den Iaspis hooch verheven Mijn treuren can niet helpen want Vercoren liefgen wilt eens gheven Dat tusschen u en mijn jong hert / Gheen onderscheyt ghevonden wert. Ick wou dat Cupido ter yl In reynder liefden u quam wonden En dat hy eenen gouden pijl Hadt binnen in het hert ghesonden Der Liefden Godt verlicht dees quael Wont mijn lief met een gouden strael. Op dat sy dan ghevoelen mach Wat pijn het is lieffde te draghen En oock hoe swaer is het gheclach Als een van twee heeft een mishaghen Hierom Cupido raecktse vry Op datse smaect wat liefde zy. Nochtans sal ickse volghen naer Al is sy straf int herte binnen En dat mocht dueren menich Iaer Al dit onlydelijcke minnen Oft dat van tranen eenen plas Mijn hert versmolten laech als was. Princesse schoone suyver maecht Wilt toonen dat ghy zijt ghenadich Mijn hert dat u reyn liefde draecht Sal danckbaer loonen gunst weldadich En Ionnen u met alder cracht tGheen daer soo lang nae is ghewacht. 