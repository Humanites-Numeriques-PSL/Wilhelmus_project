 HOe langhe sal ick dienaer trou T'onrechten zijn vergheten Van een sulck overschoon Iongvrou Wetende mijn secreten Blijft gheen party / Dus teghen my Seght Iae / wilt neen vergheten. Aen d'onghevoelijck minnen pack Heb ick veel tijts versleten En daer toe in swaer onghemack Dus dierlijck hier gheseten Wanneert is tijdt Gont my den strijdt Seght Iae / wilt neen vergheten. Een grooten brant heeft my geraect En 'tquetst wy onvermeten Het vier dat alsoo hittich blaeckt Heeft 'therte doorghevreten Mondelijn root Aensiet den noot / Seght Iae / wilt neen vergheten. Ick hebbe Liefgen langhen tijdt Ghehonghert nae tsoet eten. Dat is / alsmen soo lieflijck vrijt Gheen haters dat en weten Indien ghy acht Op dese clacht Seght Iae / wilt neen vergheten. Als een seylsteen mijn herte treckt In liefd' lang tijdt versleten Vrou Venus die heeft my perfeckt Ghebonden aen haer keten Maer als ghy wildt Reyn Dochter mildt / Seght Iae / wilt neen vergheten. Vaert wel Princes die ick verhief / Ghy blijft by my ghepresen Toont jonst / alsoo ick u heb lieff Reyn maghet uytghelesen / Seght doch wanneer Schoon Lieff op eer Dat het eens Iae sal wesen. 