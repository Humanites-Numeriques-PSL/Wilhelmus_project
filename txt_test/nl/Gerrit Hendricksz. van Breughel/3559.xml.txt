 O Onsichtbaer Lieffde reyne Die my aendoet groot ghequel Mijn Lieff sien ick in dit pleyne Maer door looden schichten fel Vind' ick my helaes bedroghen Arm Minnaer Venus raet is niet dan loghen Voor en naer. Lieffde soud' my niet bedrieghen Oft ghebonden houden vast Cond' ick als Dedalus vlieghen Even just soot beste past Dan ick wensten wel te comen By d'eel graen Haer mijn Liefde uyt ghenomen Doen verstaen. Maer oft ick dan verder trachte En so weynich vreucht bedreeff Dat ick inde zee versmachte En in mijn leer jaren bleeff Als Icarus stout vermoghen Boven al Die soo hooghe heeft ghevloghen Tot zijn val. Als ick Lieff uwen persoone Noemen hoor / oft om u peys Denck ick o Goddinne schoone Om ons Liefd' menighe reys Dan ontsteeckt het vierich minnen Met een gloet Dat ick u met hert en sinnen Lieven moet. Maer als ick dan niet en vinde V / na wien mijn herte haeckt Blaest al ydelheyt den winde En de Liefde heeter blaeckt Soo dat ick dan onderlinghen Peyns om ou Can de Lieffde niet bedwinghen Schoon jonckvrou Maer ick moet schoon Liefgen achten Dat ghy my niet laten sult Doch d'ontfermende ghedachten Sullen door een groot ghedult Van reyn Lieffde overstelpen Int aenvangh Ghy Lieff sult u dienaer helpen Dat eer langh. Hierop wensch ick duysent vreuchden V mijn reyn Princesse fier Als een Coningin der jeuchden Sal ick dan u Croonen hier Met een Lauren Crans verheven Pertinent En sal u de eere gheven Tot den ent. 