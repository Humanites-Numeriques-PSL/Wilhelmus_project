 COmt al ghy schoon Najaden Met uwen soeten Rey En plantet deur weldaden Hier in dese valley Stelt schoon dan voort Soo alst behoort Mijn Nimphe eenen Mey. Aurora int aenschouwen Het wilghe dorre rijs Tot nut heeft gaen bedouwen So dat het nu propijs Is groen becleet Deur Phoebus heet Al naer des Somers wijs Tis tijt / wilt tsaem aenvanghen En stelten voor haer deur Caliope met sanghen Wil singen den Teneur Den Loff verbreen Van dees alleen Die scheyden doet tghetreur. Ontfanghet Liefste schoone Die noch ligt in u rust Van my den Mey ydoone Schept daerin uwen lust En denckt wat goet Een Minnaer doet Eer zijn Lieffd' wert gheblust. Condy niet deurghereysen Al rustende den nacht Om my alleen wilt peysen Stelt my in u ghedacht Die d'eenich lieff Int hert verhieff En haer den Mey hier bracht. Laet my o Lieff vol lusten Vast wort'len in u hert So mach de Lieffde rusten Die dickmael doolt met smert Des avonts laet Die soo lang gaet Tot dattet licht schier wert. Ghedenckt de veel ghedachten Die ick deur Lieffden lij Dat vele nare nachten Ick dolen gaen om dy O Maecht beleeft Het doch opgheeft Niet langher blijft partij. Prinslijcke Mey verheven Staet daer in slieffs ghebiet Tot dat de waertste even Oprijst / en u aensiet Doet ghy dan voort Ws Meesters woort Dat sy affwijcket niet. 