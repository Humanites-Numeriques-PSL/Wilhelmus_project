 VVIlt om het soet vermaken Schoon jonckvrou niet versaken Reyn Lieffde die gaet blaken In een jongman met eeren Wilt alle droeffheyt staken Nae tsoet verbont me haken Ons beyden sal ghenaken Veel vreuchden doort hanteren Wat is het leven och Eenlijck te wesen noch Gheen boomen met bedroch Gheplant nu werden doch Hier in des werelts erven Dan om vrucht te verwerven Niet vruchteloos te sterven Hierom hem vroet Den Bouman enten doet. Op dat van aenbeginnen Men spruyten mocht ghewinnen Die vruchten hebben binnen Vol smakelijcke lusten Sghelijcx Lieffste vriendinnen V dienaer wilt beminnen Niet langhe u versinnen Op vreucht mijn hert laet rusten Want ghy alleen doch zijt Die hert en sin verblijt Helpt my uyt Lieffdens strijt Op dat ick word' bevrijt Vant Minnen / nacht en daghen Laet my u jonst bejaghen Neemt my in u behaghen Schoon jonckvrou reyn V Min ick Lieff alleyn. Want soo ghy blijft alleyne Wat salt u Lieff certeyne Doch baten suyver reyne En fier Maechdeken schoone Laet ons leven ghemeyne O oversoeten greyne Op dat in Minnens treyne Ick u met Lieffde croone Dus aldersoetste jeucht In Lieffden my verheucht Waert ghy my toegheveucht Door eere in reyn deucht Soo soud' om vreuchts verpachten V naken gheen quae nachten Maer vrolijck van ghedachten Rusten by my Die u trou dienaer sy. Ghedenckt oock Lieff ghepresen Als ghy versuft sult wesen Tot ouderdom gheresen Wien ghy u noot sout claghen Daerom segh ick mits desen Laet my niet zijn verknesen Vyt Lieffden sonder vresen Neemt my in u behaghen Lijt dan dat Lieffde groeyt Dewijl den boom noch bloeyt Mijn jonste niet verfoeyt Maer u tot mijwaerts spoeyt Op dat doort soet ghelucken V Bloem mach yemant plucken Die sonder te verdrucken V Mint minioot Vyt Lieffden totter doot. Prinslijcke Bloem verheven V vreuchdich jonghe leven Niet comen laet tot sneven En droeffelijck bederven Volcht mijnen raet nu even Doort vriendelijck aencleven D'eerbaerheyt comt beneven Om vreuchden te verwerven Midts tsoet vermaken siet Jonck vrou reyn Lieffde biet Wilt doch een jongman niet Nu laten int verdriet Maer wilt hem eer bewijsen Soo salmen u dan prijsen Als een die vreucht doet rijsen By zijn schoon Lieff Die u in deucht verhieff. 