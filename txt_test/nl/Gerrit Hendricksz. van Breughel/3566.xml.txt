 EErbaer Lieffde int verborghen Mijn jonck herte treuren doet Dat ick overdencken moet Want sy die my brengt in sorghen Maeckt dat ick reyn Lieffde draech Mits ick om heur dencke staech. Haer bruyn ooghen claer int lichten Hebben binnen in het hert My gewont met groote smert Meer als Cupidinems schichten Tsy dan waer dat ick oock bin Altoos comtse in mijn sin. Een seer zwaer en droevich suchten Vyt het Minnent herte daelt Dat soo vierich is doorstraelt Als ick hoor haers naems gheruchten D'aenschijn hem verandren moet In een schoon couleur als bloet. Niet mijn Ouders connen weten Wat my trouwe jongman let Oft ick Liefde heb gheset Noyt ick claechde mijn secreten Maer het hert tot allen tijt Weet wat pijne dat ick ly T'hert en d'ooghen tsamen vrijen Doch het is hun beyd' verdriet Datse gantz ghewinnen niet Oft in Liefden yet bedyen Och die Liefds cracht vol virtuyt Deur den mont mocht spreken uyt. Ick wacht nae gelegen tijden Om te treffen uer en stont Ia te praten mont by mont Doch tschijnt niet te willen lijden Dat reyn Liefde wert bekent In zijn Lieff te zijn present. Comt ghy wit gheveerde zwanen Die des Lieffdes waghen voert My arm Minnaer seer ontroert Helpt met droeffelijcke tranen Vyten / tgheen opt herte lach En hy niet uytspreken mach. Helpt den langen tijt bequeelen Dat ick trouwe Lieffde droech Tschijnt te wesen noch te vroech Doch het moet mijn hert verveelen Dat soo lang niet lijden // can Lieffd' vol tegenstrijden // dan. Nochtans sal dees bloem der wijven D'eenichste in mijnen sin En des herten Coningin Eeuwelijck de Liefste blijven Onder duysent dochters Eel Die ick noch eens wacht te deel. 