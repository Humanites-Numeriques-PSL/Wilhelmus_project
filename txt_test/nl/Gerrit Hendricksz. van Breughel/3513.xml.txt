 EEn heeten brandt Inwendich my beswaert Soo dat tverstandt Heel weynich openbaert Om wient gheschiet Nae dien ick Lieffde blent Oock gantschlijck niet Mijn daghen heb ghekent. Eer dat ick wist Wat Lieffd' in haer besloot Deur schalcken list Cupido stralich schoot Een gouden schicht Int binnenste vant hert O dertel wicht Ghy zijt d'oorsaeck mijns smert. Ghy wreetheyt wreet Als moeder vande Min Met dit mijn leet Wat hebt ghy inden sin? Is u een vreucht Dees mijne zwaricheydt Heel weynich deucht Dat ghy de jeucht verleydt. Waer ick my keer Ter plaets daer maechden zijn Thert doet my seer Doort sien haers Lieff aenschijn Min onbekent Doet Groeyen mijn ghetreur Elck van my went En gaet met haesten deur. Die thert wel sou Begheeren / van my wijckt Dat comt deur ou Soo daghelijckx wel blijckt Nae dien ghy schoot De Nimphes menichfout Een pijl van Loot En my een strael van Goudt Waer aen is dit / O Schoonste schoon verdient? Dat ghy het wit Mijns harten niet verlient? Dat het eens schiet Waer in den lust bestaet T'claechlijck verdriet Schijnt wesen al te laet. Voorwaer ghy weet De sinnen en ghedacht S'herten secreet En waer t'ghemoet nae tracht Wilt jonnen my O arm bedroeffden mensch De weerparty Daer ick alleen nae wensch. Apollo claer // Die badt ick principael Dat hy voorwaer Door eene gulden strael My had ghetoont Door Lieffd' en reyne min Waer dat doch woont De eenichste vriendin. Gantsch gheen ghehoor En heb ick doen ontfaen Dies weer als voor Bad ick de cuysch Diaen Des avonts laet Dat sy woud' brenghen tlieff Door soeten praet By hem die haer verhieff. Den tijt verliep Diana ginck te rust Een yeder sliep Mijn pijn bleeff ongheblust Dies ghinck ick thuys En claechdent mijn ghemoet O droevich cruys Veel bitterder als roet Princes vaert wel Onkenbaer Lieffste mijn Om u ick fel // Moet lijden dese pijn Doch t'beurt soo dick By menighe Minnaer So wel ben ick Het geckjen als een aer. 