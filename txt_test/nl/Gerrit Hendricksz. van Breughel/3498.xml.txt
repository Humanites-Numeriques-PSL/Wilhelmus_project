 IN Ida t' schoone pleyn Vermaecten ick den gheest: Daer de helder gulden Son Straelden als op Helicon In soeticheden meest Gargaphiaes Fonteyn Sproot tot een Linde hooch Om de telghen soo te voen Datse mochten groeyen groen Een tack hem neder booch Met zijn Loovren schoon ontdaen Die my woud' ten dienst staen Om te planten // bey Een playsanten // Mey Met triumphe soet Voor mijn Nimphe vroet En dese schoon Valley. Ontfangt schoonste vol eer Dees reyne morghen gaeff Danckelijck wilt nemen aen Tgeen wt jonsten is bestaen Van een trou Venus slaef Nae loop des tyts te meer Laet groeyen Liefde trou So dat S'booms verharde hart Met t'lieff sap bevochtich wart Lofflijck voor elck Ionckvrou Die hun dienaer Liefde bien Totter Doot gantsch met en vlien Maer hun herten // twee Sonder smert en // wee Met medoogen // daer Voeghen soo te gaer Dat Liefde baret vree. Caliope beghint Den loffelijcken sanck Van een Diaens ghesellin Die door vriendelijcke min My hout in haer bedwanck Sy is Minerves kint In wijsheyt soo begaeft Meer als eenighe Princes Twit mijns oochs / en t' hards voochdes Waer nae een harder slaeft Tharte rust in haer lichaem Zedichlijck door lieffd' bequaem Mijn ghedachten // eel Oock vernachten // veel By myn waerde // schoon En vermaerde // Croon Int binnenste prieel. Sy is een deucht vol deucht En goede Medecijn Die inwendichlijck besluyt Cracht van Liefde met firtuyt Een hop' alleen van mijn Die t' suer maeckt soet in vreucht By d'eenichste alleen Soo dat t' gheen noyt was ghesien Eyndelingh wel can gheschien By minnent liefgens tween Phoebus sich heel helder toocht En in claericheyt verhoocht Met zijn Suyder // Son Noyt beduyder // con Zijns straels lichten // siet Onderrichten // niet Hoe subtijl hijt begon. Princesselijcke Lief S' ghelijcks reyn liefdes gront Wert met moeyten ondertast Door diepsinnicheyt verrast Met eenen loosen vont Die niemant oyt verhieff In eenicheyt bepaelt Woort inwendich wel gheraect Dat daerna hy hittich blaect Door lieffd' die hem bestraelt Dat hy mint met zwaer gheclach Die hy noyt te voren sach: Lieffds ontfanghen // zaet Recht haer ganghen // gaet En behendich // spoeyt Daert inwendich // groeyt Ghelijck den dagheraet. 