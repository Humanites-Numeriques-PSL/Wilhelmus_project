 NAe dat de schoone Silvere maen Haer schijnsel by nae had verlaten Diana is ter jaeht ghegaen Voor den daechraet schoon boven maten Met hare maechden seer verblijt Nu inden soeten Somers tijt. Soo haest Luna niet en verdween Aurora die began te daghen Phoebus daerna oock me verscheen Die door tsoet weer my ghinck wtjagen Dat ick Minnaer int groen quartier Vermeyden ghinck om mijn playsier. De Sonne schoon en hooch bepaelt Soo heerlijck scheen niet om verlusten En heeft het aertrijck soo bestraelt Dat ick verhit my wat ghinck rusten Onder de lommeren int groen Om my vercoeling aen te doen. O Aura comt en doch vercoelt Het licham heet / sprack ick wt Minnen Helaes daerna heb ick ghevoelt Noch zwaerder brant int herte binnen Die in my schoot door Venus erch Cupido van Pernassus berch. Waerom hebdy onkuyssche kint Der Minnen net voor my ghehanghen En alsoo door de lieffde blint Mijn jonghe hart daerin ghevanghen Om dat Lucina int groene dal Vergaert is met haer maechden al. Waerde Goddin hooghe gheeert Aensiet de Lieffde wtghelesen Die my tot eender jongvrouwe keert Laet nijdicheyt verstooten wesen Ghelooft Erynnis niet een woort Want die is seer op my ghestoort. Fortuna die soo licht'lijck draeyt Waerom verkeerdy de ghedachten AEolus die my teghen waeyt Waerom moet ick dan druck verpachten Men kent te recht een Minnent hert Als reyn zijn Liefft bevonden wert. Dus Moeder goet Meya seer schoon V jonste laet tot mywaerts blijcken Door uwer dochters Lieffd' ydoon Die ick oock eer sonder affwijcken Dus waerde Susters drijmael dry Troost die u dient tot allen ty. Oorloff Goddinne der gheboort Lucina vroet / hooghe verheven Des Minnaers claghen doch aenhoort Eens herten lust wilt my doch geven Deur Lieffde voecht te saem ons bey In desen soeten coelen Mey. 