 AEnhoort o fiere Nimphe reyn Dees lieff-draghende clachten Die ick als Minnaer trou certeyn V tooch uyt goe ghedachten. V lieffde waerden Ionghelinck Can ick soo niet aenveerden T'is een onaenghenaemlijck dinck En moeyte cleyn van weerden. Ick hebbe lang by u verkeert Om 'tvrindelijcke praten Nu my het jock der Min beheert 't Schijnt ghy gaet my verlaten. Wtwendich blijckt u lieffde groot Maer hoe 'thert is van binnen Can ick o Iongman seer minjoot Niet daetlijck onderwinnen. Soud' ick mijn waerde Nimphe teer In liefden u aenspreken En dat alleenich op oneer Het hert sou eerder breken. Ghy prijst my Vryer al te veel Deur soete spraeck dy desen Maer doch u lief en weerde deel Sal ick nemmermeer wesen Blijf dan sulck lieffde ongheblust Die qualijck is te stelpen Soo sal het blinde kint ontrust My met sijn schichten helpen. T'is ydelheyt wat ghy beghint Soeckt haer die u pijn blusten Want dit u doen is als den wint Verslaet elders u lusten. Waer soud' ick mynen lust verslaen O onghenaede vrouwe / Want eewich moet ick zijn ghevaen Van u mijn reyn Carsouvve. Ick u ontbinde van dees last En dwingt my niet tot 'tminnen. Heeft u het soet ghesicht verrast Leght elders uwe sinnen. Waerom blijft ghy so hart party En laet de lieffd' verschoouen Dat ghy aldus soudt haten my En cond' ick niet ghelooven. O Iongling dat ghy dus verslijt V leven met mishaghen Waer ick ghecomen tot mijn tijt Men sou soo langh niet vraghen. Is u een vreuchde al dit leet Lacht ghy om mijn benouwen Dat ghy u dienaer zijt dus wreet Can ick u niet vertrouwen. Sal ick dan vryen teghen wil Die my wel sou begheeren Hout op van desen clapt swijcht stil Ghy soeckt my slechts t'onteeren. O brant die fel beswaret 'thert Wie sal hem noch vercoelen Maer oft lieff eens u beurte wert Dan sult ghyt oock wel voelen Laet blyven my dan die ick bin Van claghen wilt toch swyghen Ghy sult wel elders nae u sin. Een waerder dochter cryghen. Gheen liever opter aerden leeft Als ghy int 'therts secreten Mijn lichaem veel te lyden heeft Al wildy't nu niet weten. Waer ick u toegheleyde deel En dan u heel versmade Maer nu ist claghen even veel De lieffd' gheleyt te spade. Moet ick dan u mijns herten wens Dus onverduldich derven Soo moet ick arm bedroefden mens Noch bitterlijck besterven. Nu moet ick lyden wat ghy doet Lieffd' can niet zijn ghedwonghen Ick kenne vry mijn Iong ghemoet Tot spijt van clappaerts tonghen. Vaert wel Princesse die my crenckt tHert moet u altoos eeren Op hoop oft eens by tijdts bedenckt 'Sliefs sinnen ommekeeren. 