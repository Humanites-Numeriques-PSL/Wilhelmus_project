 COmt al ghy Nimphen reyn Syrenen soet van sanghen Verciert der vreuchden hoff Daer Lieffde is in treyn Die dees twee heeft ghevanghen Int Minnen net tot loff Van veel jonghe paren Die Minnelijck vergaren Haer ter eeren // helpt vermeeren T'vriendelijck hanteeren. Die Lieffd' eerst had verblindt Al door den schijn der ooghen Soo dat hy nau en sach Een spieghel nu ghewint Om beter sien te moghen Daer zijn ghesicht in lach En sy met reden / Die hoefdeloos ginck treden Heeft te deghen // doort beweghen Hooft en troost ghecreghen. Met trouwer Lieffden bant Heeft Venus u ghebonden Wel oversoete paer D'onwtgheblusten brant In u twee is ghesonden Flora tot dienst van haer Brenghet sonder roemen Veel rieckende schoon Bloemen Lieffdes wapen // soet gheschapen Om vreucht in te rapen. Hymenus Godt vol vreucht Cupido hooch verheven De Speelnoots sullen zijn Des Bruydegoms vol deucht Diana cuysch van leven Pallas vol wijsheyt fijn Dees sullen leyden De Bruyt tusschen haer beyden Daer int rusten // oyt men blusten Amoureuse lusten. Prinslijck by een ghevoecht Sal Iuno by u woonen Daer yeder een nae traecht Apollo verghenoecht Niet eerder wil verthoonen Voor dat passeert den nacht Die u sal verleenen Tgheen al wieghende can weenen Onderlinghen // dat volbringhen Leert de Bruyt wel singhen. 