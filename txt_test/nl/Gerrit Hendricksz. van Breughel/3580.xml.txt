 BInnen int hert Ghevoel ick teghenstryden Met droeve smert En overstallich lyden / Sulcx comt my nu ten tyden Van een soo schoon Goddin Diet stellen can bezyden Verghetent uyt den sin. Haer suyverheyt En minnelijcke wesen Heeft my verleyt Dat soo claer was gheresen Als Apollo by desen Op synen gouden throon Hierom wort sy ghepresen Als een in schoonheyt schoon. Tghevlochten haer Den goutdraet gaet ghelijcken Bruyn ooghen claer Wt haer wijnbrauwen kijcken Die tblanck voorhooft verrijcken En theel visagie siet Twelck doet dat ick laet blijcken Reyn Lieffd' al ist verdriet. Een mont beleeft Met lipkens als corale Dees goddin heeft Vol vrendelijcker tale Tis waer 'tgheen ick verhale Als een costlijck tresoor Staen inden mont loyale. Tandekens van yvoor. Doen ick eerst sach Dees schoon beleeft van seden Dien selven dach Wert mijn ghemoet bestreden Venus, Cupido, deden Hun crachten blijcken saen En hebben teghen reden My in haer net ghevaen. Ghevaen te zijn Is met tlijdlijckste schromen Alst Lieff devijn Soo verd' was me ghecomen / Dat tot des Minnaers vromen Door gouden schichten maer Van Venus uytghenomen Soo meed' ghevanghen waer. V milde tong Soetsprekent int verbreyden My Minnaer jong Alleen heeft gaen verleyden Want ick en cost niet scheyden Van u lacchende mont / En daer noch tusschen beyden V lieve Borskens ront. Hoe machtich rijck Dat is menich Iongvrouwe Sy gheen ghelijck Hebben by mijn Carsouvve, Want in wijsheyt ghetrouwe Met recht sy wort gheeert En ickt selfs daer voor houwe Dat sy Pallas passeert. Nae dees Princes Alleen staet mijn verlanghen Sy is Voochdes Vant lieffelijck verstranghen Och waer sy me gevanghen Int net der Lieffden goet Souden bitter ganghen Int eynde woorden soet. 