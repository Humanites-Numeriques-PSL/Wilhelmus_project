 GHelijck de schoone En helder Son aen d'hoochte schijnt Iae aenden throone Op climmet ende tonder dwynt S'ghelijcx licht met bescheyt Mijns Lieffkens Lieff claerheyt. Aurora claere Soo helderlijcken niet en rijst Als een eerbaere Reyn Nimphe/ die mijn herte prijst En als den dagheraet In d'morghenstont opstaet. In Ida reyne Vermaeckt haer dees soet ghemaniert Gaet ter Fonteyne Daer sy thayr vlecht en fraey verciert Na sulck ghewenste lust Sy haer int groene rust. Phoebus verheven Hoe glinsterich dat straelt zijn licht Mijn schoonst int leven Noch claerder brandet haer ghesicht In my / wie vreucht gheschiet Die haer Lieff aenschijn siet. Musijcklijck eele Gaet dees Goddinnes helder clanck Gheen Nimphes keele Voortbrenghen conde soeter sanck Als d'eenichste vriendin En voedtster vande Min. Comt en wilt laven Ghy Caliopes Suster waert Iont my de gaven Waerin ghy rijcklijck zijt vermaert Laeft my met twater reyn Wt u Syreens Fonteyn. Ghy Camne schoone Zijt d'eenichste vermaeck in vreucht Mijns levens croone Schenck ick u tot een out gheheucht Met mijn lijff ende bloet V Liefsten wille doet. Als ghy gaet jaghen Eer Lucifer te ruste treckt Int crieck vant daghen Word ick ras wten slaep gheweckt Tschijnt ick oock jaech quansuys Met u / al ben ick thuys. Dies onderlinghen Met deminueerlijck gheclem Hoor ick dan singhen V Lieff en Amoureuse stem Die deur t'aenhoor my dwingt Dat hart en ziel ontspringt. T' Princelijck peysen Brengt dese vreucht int openbaer Thien dubbelt reysen Dan alle mijn ghenuchte waer Wanneer op yeder pas. Mijn lichaem by u was. 