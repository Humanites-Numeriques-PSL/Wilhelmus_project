 LIefftallich groen prieel Daer smaecklijck eenen dis Was bereydet na ghewoon Daer ick met de Liefste schoon Het hert vermaecten fris Bacchides wijn seer eel En Ceres smaecklijck broot Bracht ons int by een ghevoech Een sulck hertelijck ghenoech Dat ons gheen tijdt verdroot Phoebus was met haest ghegaen Op zijns waghens Gouden raen Ginck beschijnen // wijt D'Medecijnen // blijt D'onbesinde // wicht Schoot een blinde // schicht Op desen selven tijt. Trou Lieffdes heeten brant In my wert stracx ghevoelt Die in alles seer beleeft Mijns Lieffs Hert ontsteken heeft En twert niet haest ghecoelt Voor dat reyn Liefdes bant Ghebonden wert soo vast Dat t'Lieff vande Liefste niet Wijcken can / oft doen verdriet Door Venus overlast O Cupido hooch vermaert Stoort gheen Lieffd' so soet ghepaert Met opmercken // saen Wilt verstercken // gaen Onse jeuchden // dan Comt meer vreuchden // an Deur schichten die niet schaen. Mijn Flora schoone Bloem Ons Lusthoff is gheciert Met twee spruyten die ghemeen Sullen zijn gheent aen een Heel vrientlijck ghemaniert Reyn Lieffde draecht gheen Roem Want tloose nijders zaet Woud' het wert so verd' ghebracht Dat het quame int veracht En eeuwich eenen haet Doch dat selfst sal niet gheschien Dat d'een wil van d'ander vlien Het trou Minnen // sal Beyd' ons sinnen // al Gouverneren // wel Gheen tempteren // sel Ons brenghen ongheval. Nu Lieff stelt u gherust Verbindet hert aent mijn Dan soo sullen seer bequaem Beyd' ons ziels in een lichaem Wel vast ghesloten zijn So wert te recht gheblust Het langh ghewachte goet Tgheen de jeucht Couragieus Deur de Lieffde Amoureus In vreucht ontspringen doet Nectars dranck sal principael Doen verdrijven d'oude quael Die veel jaren // wreed Ons tbeswaren // deed Met een soete // vlaech Comt soo groeten // staech Ons met een langen vreed'. Wel loffelijcken helt Ick prijs u Venus kint Om dat al tgheleen ghetreur Is verkeert in goet faveur Men seylt recht voor den wint Oft Momus hem nu quelt En wesen wil party Dat sal comen veel te laet Niet voortspruyten can zijn zaet Hoet oock begonnen sy Want reyn Lieffd' die eerbaer blijckt Nemmermeer uyt therte wijckt Maer int groeyen // hoort Wil die bloeyen // voort Met ghenuchten // maer Sonder suchten // swaer Door tvriendelijcke woort. Prinslijcke Reyne Maecht Vaert wel mijns herten vreucht Dencken Liefste wilt op mijn Als ick hoop te doen op dijn Alleen in eer en deucht / Nu my dan Lieffde draecht / Die u ben toegheveucht En de werelt int ghemeen Nemmermeer en can ghescheen Ten sy met ongheneucht Maer wat Lieffde heeft voorsien Moet ten lesten soo gheschien Spijt de haters // loos Die met snaters // boos Door den tonghen // raet Onbedwonghen // quaet Zijn werckende altoos. 