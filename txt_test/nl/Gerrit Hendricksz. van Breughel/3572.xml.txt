 HEel vriendelijck en reyn Weet ick int Hollants pleyn Een gratieus en schoone Fiere Nimphien ghemeyn Soo claer als een fonteyn Sachtmoedich ende reyn Manierlijck en ydoone. Geen suyverder Goddin En heeft de werelt in Daerom heb icx vercoren Tis reen dat ick bemin De schoonste inden sin Gheen liever ick bekin En isser oyt gheboren. Doch eene tong vol nijt / Door valscheyt heeft subijt Veel loghens uytghegooten Dies eenen harden strijt Aencomt my nu ter tijt / Lieffds jonste word ick quijt Als een die is verstooten. Hierom tot gheenen keer En sal ick nemmermeer Haer laten te volprysen Mocht ick na mijn begheer My wat vermaken weer Deur 'tpraten soet in eer Soud' sy vrientschap bewysen. Hoewel mijn lyden swaer Heel droeflijck is voorwaer Met krencking mijnder sinnen Hierom sal ick eenpaer Soo vroom my toonen daer Op dat ick soo hier naer Den haet mach overwinnen. Eer raket int verdwijn De Son haer claren schijn Sal ick haer niet begheven Als Iason liet in pijn De schoon Medea fijn Ick wil haer dienaer zijn Ten eynde van mijn jong leven. Den tijt moet zijn verbaeyt Tot dat Fortuna draeyt Eer ick van haer sal scheyden. Sy die my heeft ontpaeyt Als wist die teghen waeyt Sal 'tgheen vast is ghezaeyt Voor den wint ten besten leyden. Princesse goedertier Beleeflijck van manier Wilt mijnder wat verschoonen Eel Nimphe vol playsier Vliet nyt dat boose dier Met Daphnes Lauvverier Sal ick u dan eerlijck croonen. 