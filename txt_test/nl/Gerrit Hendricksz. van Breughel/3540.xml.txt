 Onmin dede my dwalen // seer Lieffde comt my halen // weer Seyt door reden // tgheen voorleden Is / uyt uwe sinnen // stelt V niet int loose Minnen// quelt. Menighe in zijn jonghen // tijt Dickmaels onbedwonghen // vrijt Ist niet druckich // ongeluckich Want oock yemant voor of nae Comt wel te vroech oft beyt te spae. Can ick me courtoiseren // niet Dochters respecteren // yet Door wat saken // can aenraken Ick soo niet als menich // doet Maer altoos leven eenich // moet. Heet reyne Lieffd' niet vry // versaemt Waerom maecktse my // beschaemt Want na tseggen // int weerleggen Die in Lieffd' versmaet // fijn Somtijts meest beschamet // zijn. T'bedencken my tot rede // keert En den tijdt oock mede // leert Midts aenvaten // tboertich praten By zijn Lieff / hem wachter // veur Settende schaemt aen d'achter // deur. Redene seyt / die ick verhieff Yeder crijcht zijn wederlieff Die hem euen // wort ghegheven Daerom woud' ick wel eenpaer Dat ick by haer alleene waer. Venus Goddin ydoone // soet Haestich met u Soone // spoet Sonder beyden // gaet bereyden Tbed dat oyt vol lusten // lach Daer ick met mijn Lieff rusten // mach. 