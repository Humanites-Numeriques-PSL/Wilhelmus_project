 O Brant van binnen Die my soo bitterlijck uytbreeckt Venus der Minnen Waerom ist dat ghy tvier aensteeckt Siet doch mijn jonckheyt an Die sulcx niet lijden can. Swaer droeflijck lijden T' ontijden heb ick u ghekent Eerst wast verblijden Een strijden werdet inden ent In plaets te zijn verschoont Ick treurich wert gheloont. Tghesicht der ooghen Dat voor mijn aenschijn heeft gheblaeckt Heeft my bedrooghen Het hert ghequetst en soo gheraeckt Dat door tghesichts claerheyt Ick deerlijck ben verleyt. V ooghen vierich O Ameraudich reyne dier Doen onmanierich Ontsteken dit onlijdich vier Dat eerst began door lust Nu qualijck wort gheblust. Ghy snelle stralen Van Phoebus hemels gulden licht Condt soo niet dalen Als mijns lieffs stuer en wreet ghesicht Tgheen eerstmael smaeckten soet Brengt nu een tranen vloet. Peerle van Vrouvven Hoe crenckt ghy dus u dienaer teer Denckt oock voltrouwen Dat ghy verliesen cunt u eer Alsmen sal segghen bloot Ghy zijt d'oorsaeck mijns doot. Vaert wel o schoone Int goede neemt dat ick u wensch Denckt u persoone Dat ghy me zijt een sterflijck mensch Die oock een loon aencleeft Als ghy u dienaer gheeft. 