 AVrora met behaghen De velden dorstich laeft Als sy beghint te daghen Al eer dat Phoebus draeft Met Sol hittich begaeft. Flora gaet me ontluycken Deur Apollos bestier Haer bloemkens Liefflijck ruycken Hierin scheppen playsier Pomonaes Maechden fier. Tellus Goddin verheven Der vruchten int ghemeyn Tgheen dor was / doet sy gheven Schoon cleeding groen en reyn Int lustich Nimphen pleyn. De Nimphes en Najaden Hierin zijn seer verheucht Mits dat om lusts versaden De oversoete jeucht Int groen te saem haer veucht. Met Hymen vol ghenuchten Het Maechdelieffken groeyt Laet varen sorgh en duchten Eer datmen t'loofgen snoeyt Dat meest in Lieffden bloeyt Schoon bloemkens int betooghen Becoren het ghesicht So doen de schoon bruyn ooghen Twelck Lieffkens twee wel sticht Daer schaemt Lieffd' onderricht. Princelijcke Princessen Wt slevens jonste draecht Faveur als reyn Matressen Vyt tsherten gront ghewaecht Reyn Lieffd' diet u behaecht. 