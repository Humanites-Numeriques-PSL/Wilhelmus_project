 CVpido hooch in crachten Den Goden ghy begheert Hoe groot sy zijn van machten V schichten ghy soo keert Dat yeder minnen leert. Iupijn cost niet bedwingen Zijn groote Lieffde snoo Maer deed' hem onderlinghen Verlieven op Io En oock op Calisto. Boreas als den stranghen Onstuymich altemet Subtijl hebdy ghevanghen Met voorberaets opset In u Lieff minnent net. V hulpe gaet ghy jonnen Door Lieffdes Fackels gloet Woud' hem den Vader gonnen De overwaertste vroet Zijn Orithia soet. Dan soud' Boreas asen Wt sliefs fonteyne claer Soet windichlijck wel blasen Een wint die voor of naer Hem vorderlijcken waer. Waer voor dit langhe smeecken Heeft Boreas gheen macht Tis tijt sulcx wert ghebleken D'wint op zijns veders cracht Sulcx wel ten rechten bracht. Ginck Boreas niet baden In dees zijns herts Rivier Orithia met smaden Soud segghen preus en fier Boreas wijckt van hier. De stercke Lieffd' can stueren Door een gheleden smert Datmen wel con vervueren Die d'minnaer eerst viel hert Dat sy verwonnen wert. Oft Orithia claechde Dat ick haer volchde nae En dattet heur mishaechde In eens te segghen jae Twert wel haer eyghen schae. Lieffd' heeftse niet bedroghen Maer Boreas onstil Is met haer opghevloghen Dus doet nu sonder schil Orithia zijn wil 