 O Soeten tijdt Door shemels licht seer claer Veel harden strijt Ghy wercket voor oft naer In twee die reen Passen opt spels gheluyt Maer doch de een Scheyt alder eerst wel uyt. Hy die met lust Vermakelijck neemt voor Te speelen just Liefflijck op de Bandoor Tot loff en eer Van een die nietemin Stont dies te meer Noch vaster inden sin Cupido wreet Dees beyde so ghemaeckt Dat int vergeet Het Liefflijck spelen raeckt En opter daet Dus soetich hant aen hant Al door den praet Lieffs Lieffde wort becant Het Minnen vier Hemselfs ontsteeckt door lust Soo dat het schier Can qualijck zijn gheblust Mits d'heeten gloet Van Venus selfs bedout Hy branden moet Soo langhe die vercout. Ghelijck als Sol In grooter hitten rijst En dan Apol Den wech ter jachte wijst Alsoo verwermt De Lieffd' deur soete spraeck Dus vast ghearmt Een yeder daernae haeck. Tgheen Lieffd' verhaelt Verblindet hun verstant Dat schier verdwaelt Sy zijn aen elcken cant Den soeten sin Bedencket gantsch gheen leet Dat door die Min Raeckt alles int vergheet. O Lieffde reyn Heel suyver is u doen Als soo ghemeyn Twee Lieffgens gaen int groen En tooghen daer Met herten soo beleeft Wat Lieffd' eenpaer D'een tot de ander heeft. Het diep ghesucht Comt uyt des herten gront En zijn beducht In Lieffden talder stont Wat d'eene vraecht Dat prijst de ander me Hun beyden haecht De soete Lieffd' in vre. Den Harder hoopt Het alles nae zijn sin Als niet en loopt Voor hem de Herderin Maer Liefde bint Hun beyden alsoo vast Dat storm oft wint Can doen gheen overlast. Oock hoe subijt Dat Lieffd' wilt vallen suer Den langhen tijt Te wesen schijnt gheen uer Midts met accoort Sy beyden over een Int soete woort Gheworden zijn ghemeen. Lieffde ontdeckt De vreuchde sonder smert En dan soo treckt Na d'een des anders hert Dat ongheblaemt Om een die hy verhieff Niet wort beschaemt Want t'is zijn eyghen Lieff. Zijn eyghen trou // En zijn Princesse soet / Die troost en vrou In Lieffden worden moet / Onlanghs vereent Deur vriendelijck vermaen Daert wort ghemeent En blijftet niet langh staen. 