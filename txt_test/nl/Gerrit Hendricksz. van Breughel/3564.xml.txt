 SWaermoedich hert wat lijt ghy al Die u Lieff hebt verloren Wie onghetroostet blijven sal Gheen vreucht en can oorboren. Een diemen boven eenich vrou Altoos gaet eer bewijsen En door de schalcke min ontrou Haer selven doet misprijsen. Is sy dan niet straf van natuer Die my dus gaet verlaten Ghy Cupido maeckt my so suer De smert is boven maten. Het gene alder eerst scheen vreucht Nu twist brengt met mishaghen Hierom het hert vol ongheneucht Inwendich hem gaet knagen. Ben ick niet Liefste uws ghelijck Soo Edel van gheslachte Mijn deucht die sal my maken rijck Dien boven goet ick achte. Ick Venus dan versmaden mach Als Moortster van het Minnen Op een die ick niet crijghen mach Sy legghen ginck mijn sinnen. O droeven lust schept weder moet Wilt mijden tgroot beswaren De schepen zijn oock alsoo goet Die comen / als affvaren. Fy lichte woorden als de wint Van wispeltuerde vrouwen Dat ghy my noyt en hebt bemint Cond' ick u niet vertrouwen.. Ghedenckt Lieff die mijn hert verfrayt Door Lieffden hooch in crachten Hoe haest des menschen sin verdraeyt Als Vrouvven haer ghedachten. Heb ick dan Liefste Lieff misseyt In woorden ofte wercken Vergheeftet my / het is my leyt Lieffd' salt wel weer verstercken. Met recht ick dan wel segghen mach Fy Lieffde wanckelbaere T'rout my Lieff dat ick oyt u sach De pijn valt veel te zwaere. Had my bekent gheweest u lust Int openbaer te deghen Mijn hart en had niet eer gherust K' en hadde u ghecreghen. Princes in wat groot ongheluck Ben ick schoon Kint gheboren Soo ghy niet mindert desen druck Is alle moeyt verloren. 