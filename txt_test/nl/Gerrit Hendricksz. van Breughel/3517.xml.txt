 ORpheus met zijn snaren // spel Dieren doet vergaren // wel Aender heyden // en groen weyden Mocht ick soo in vreuchts ghespan Vrolijcken zijn by mijn Lieff dan. Eender heeft my tot Lieffd' ghebracht Die de werelt luttel acht Nochtans sal // ick // heel bevallick Dencken om dees Maghet soet Die ick van herten dienen moet. T'soetelijck wesen heeft gheraeckt My / die daer verdriet om smaeckt Want dees schoone // maecht ydoone Heeft my met tghesicht bestraelt Lieffde wt tdiepst vant hert ghehaelt. Lieffste ghedenckt den cleynen tijdt Dat wy tsamen waren blijt Doen u ooghen / na tbetooghen Soo doorstraelden t'jonghe hert Dat ick Lieff uwen dienaer wert. Edel jonckvrou die ick Min Kende ghy mijn hert en sin Soo sout Minnen // ghy met sinnen My / die u in deuchden acht Wenschende biet u goede nacht. Nu dan Princesse vaert oock wel Maer veracht gheen slecht ghesel Lieffde reyne // nu alleyne My doet u / o jonckvrou fijn Achten voor d'alderliefste Mijn. 