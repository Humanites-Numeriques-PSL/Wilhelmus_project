 EErbaer Lieffde doet beminnen D' Herder een schoon Harderin Deur t' becoren vanden sin Dat d'een dander niet can winnen Doet Invidia seer quaet Door het vals gezaeyde zaet. Nochtans sal ick Liefde draghen Tsy wiet sy die sulcx benijt Al doen nu veel haters vlijt Om reyn Lieffde te verjaghen Eenen trouwen schat hy vint Die zijn haters overwint. Doch wie reden can ghescheyden Vande loose tonghen vals Sal om weynich quaet gheschals Hem soo laten niet verleyden Dat hy waer by lieffd' bestaet Sal verkeeren in een haet. Twee die reyn als soetelieven Zijn ghestadich in haer doen Sullen vande Lieffde groen Niemant averechts voortbrieven. Tvreucht gheschiet int clauerdal Van sulck men niet smaden sal. Want waer dese accorderen Met Lieffds snaren op een toon Wercken sy hunselfs goet loon Lieffd' crijcht wederlieffds begeeren En des fackels heeten brant Vast verbint den echten bant. T' soetst een Harder can ghejaghen Is een Rhee of schoone Hin Ia een Ionghe Harderin Waerna strecket zijn behaghen D' Iager jaecht int bosch met pijn Maer soeckt altoos na het zijn. Princelijcke Harderinnen Staet een harder na u eer Lieffde wilt hem toonen weer Laet om achterclap gheen minnen. Tquaet en blijft niet ongheloont Reyne lieffd' hemselven croont. 