 GHy Amoureuse sinnen Die een schoon dochter vrijt Stelt niet soo vast u Minnen Op dat ghy gheenen strijt // lijt Voor een sulck cleyn playsier // fier De loose Min vermijt. Een heb ick uytvercoren Seer vast door Lieffd' eerbaer Doch weynich wiltse hooren Na my heur trou Minnaer // maer Dat menich droeven traen // saen My cost met lijden zwaer. By Daghen ende nachten Heb ick soo droeven ganck Ghegaen / en tot verachten So wort nu mijn ontfanck // cranck En voor dit trouwe leet / weet Zijt my noch luttel danck. Dies heb ick niet ontfanghen Voor al dees moeyten siet Dan droeffelijck verlanghen Van troost my gantsch gheschiet // niet Want hare vrienden zijn // mijn Heel bitter met verdriet. T'hert heeft sy my ontoghen Deur haer bruyn ooch opslach Mijn verstant inghesoghen Want sy een heelen dach // lach In mijn herte ghepast // vast Dit wercket groot geclach. Lieff wat ghingt ghy al spreken Tgheen noyt en was ghemeent Als dickmaels heeft ghebleken Thert dat noyt was versteent // weent Om dat ghy deur ontrou // ou Een quade Faem verleent. Hoewelt my zwaer sal vallen Te stellen wt den sin V Liefste Lieff met allen Want tbrengt my cleyn // ghewin // in Daerom seg ick dat ghy // my Ghetoocht hebt valsche Min. Ghy Iongmans vroom in eeren Sulck dochters doch versmaet Sy doen den druck vermeeren En wercken vroech oft laet // haet Waer deur een jong ghesel // wel Moet leven desperaet. Princessen hooch van moede Al zijdy rijck in pracht Verneert u als de vroede Want trotsheyt hooch gheacht // bracht Hemselven totten val // al Ter schant vant heel gheslacht. 