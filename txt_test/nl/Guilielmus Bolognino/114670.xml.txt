 PHilippe Neri, die 't begin Gheluckigh hebt ghegheven Aen 't Oratorie, in den sin Print my u heylich leven. Die dit nieuw liedt singh tot u eer, O spieghel aller deughden, In welcker glans sich wonder seer Godt en sijn Hof verheughden. Diep is gheweest u nedricheydt, Waer door ghy hooghe staten, U aengheboden, hebt verleyt, Groot erf-deel oock ghelaten. Wat liefde heeft in u ghebrandt, Die stadich u de quelen, Die uyt des booser Vyandts handt De zielen u de stelen. Door 't vier der minnen swol u hert, Meer plaets Godt dat moest gheven, Door 't breken van twee ribben wert U borst van hem verheven. Tot d' arme menschen oock waerdy Met liefde heel bevanghen, Waerom een almoes van u bly 'Nen Enghel heeft ontfanghen. Wel seltsaem was u suyverheyt, Dat, alsm'u quam ghenaken, Ghy door den reuck wist onderscheydt Van ieders staet te maecken. D' onsuyver mensch stoenck als een pry, Aes van de helsche raven, De suyvere u maeckten bly, 'Nen soeten geur die gaven. Sint Ian Baptist heeft u gheleert Te laten 't eenich leven, En u, van iever Godts verheert, Tot Zielen winst te gheven. Tot dien eynd' gh' oock Priester zijt (Ghelijck u was bevolen) Door de ghehoorsaemheydt ghewijdt, Ghevolght om niet te dolen. De Moeder Godts in een claer licht In een swaer sieckt' is comen U troosten met haer soet ghesicht: U quael 's heeft wegh ghenomen. Veel sieckten zijn door u ghebedt Oock wonderlijck ghenesen, En, teghen den natures wet, 'Nen dooden is verresen. Recht ons oock op tot Godt den Heer, Die onghereghelt dalen Tot 's wereldts goedt, tot wellust, eer, Brenght ons in 'shemels palen. 