 ANdrea, u heeft Godt Tot een te grooten lot Gheroepen in dit dal, Alwaer ghy metter spoet, Verlatend' uwen al Ghevolght hebt 'teeuwich goedt. Hoe seer hebdy ghetracht Met allen u ghedacht Het Evangelies licht Allom, met pijn en moet, Te brenghen in 't ghesicht, Dat eewich leven doet. Hoe wyt hebdy ghepreckt, Van Godt daer toe verweckt, Wat hebder al ghebrocht Tot Christi soete wet, Die wonder wercken vroght Allom door u ghebedt. Hoe seer hebdy gheblaect In liefde, en ghehaect Nae 't Cruys, gheen hert soo seer Nae 't water dorsten oot, Als ghy, om Godt den Heer, Ghehaect hebt nae u doodt 't Cruys heeft u soo behaeght, Doen ghy 'tghereet nu saeght, Soo seer 't u heeft verblijdt, Dat ghy 't van verr' ghegroet Hebt met een groot jolijt, Als u voornemste goedt. Ghy riept: Ah weest ghegroet, O heylich Cruys, dat doet 't Hert springhen my van vreucht, Langh dorst-ick seer nae u, Maer nu ben ick verheught, Dat ghy gheword my nu. O Cruys, ontfanght doch my, Ghy zijt my nu soo by, Discipel vanden Heer, Aen u die tot de doodt Ghepynicht is soo seer, Om onser zielen noodt. Doen ghy aen 't Cruys nu honght Godts lof-sangh ghy daer songht, Twee daghen lanck verreckt 't Gheloof des Heeren daer Gheduerich g' hebt ghepreckt, Gheen lijden was u swaer. Tot dat is uwen gheest Ghevloghen nae de feest Van 't onbevleckste Lam, Dat u, hem nu ghelijck, Met vreughden teghen quam, Ontfong u in sijn rijck. Maer siet doch eens van daer, Daer ghy nu Godt siet claer, Siet op dit tranen dal, Maeckt dat wy oock met u Ghenieten onsen Al, Die u versadicht nu. 