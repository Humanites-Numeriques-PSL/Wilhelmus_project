 WEe my dat verlenght is mijn ballinghschap soo seer, Van u ghescheyden, alderliefsten Heer, Die moet duchten // en moet suchten in verdriet, Dat ick noch moet derven u te soet gheniet. 't Is m'al een vernoeien wat hier beneden is, Dat ick u, allen mijn wellust, ghemis, Comt m'ontbinden // laet m'u vinden eenigh goedt, Die my soo verlanghen naer u wesen doet. 'K Gae hier somtijdts klimmen tot u gheluckigh Hof, Daer ick hoor singhen uwen hoochsten lof All' u vrienden // die u vinden wonder soet, Eeuwich hen ghenieten die u aenschijn doet. Daer wort meer ontsteken, daer groeit meer het gehaeck, Als ick van verre hun wellusten smaeck, Die verwecken // tot hen trecken heel mijn hert, Dat u moet ontbeiren in gheween en smert. Is't dat ick beneden mijn ooghen weder slae, De boose wereldt daer me overgae, Dusent sonden // 't hert my wonden tot den grondt, Sonder vrees die hier gheschieden t'allen stondt. 'kSien de groote blindtheyt van't menschelijck geslacht, Dat oock de swaerste sonden niet en acht: Sonder schroomen // gaet ontoomen hem tot 't quaedt, Altijdt uyt om eer, wellust en eyghen baet. Wee my dat verlenght is mijn ballinghschap van u, O grooten Godt, die 't leven ben soo mu. Laet my scheyden, sonder beyden, uyt dit dal, Om u te ghenieten, onghemeten Al. 