 GHy gaet de waerheydt altijdt soecken, En blijft doch altijdt ongherust, Om dat ghy soeckt in alle hoecken Nae eyghen sinnens dwasen lust. Ghy wilt al sien, en moet maer hooren Wat u de Christen Kerck hier leert, a Ghy wilt sijn ooghen, en zijt ooren Het is by u dus al verkeert. Ghy wilt al sien waer 't is beschreven Eer ghy iet gheven wilt gheloof, Tot d' oude Leeraers, wel bedreven In 't recht verstandt, zijt ghy al doof. Ghy wilt met u vernuft begrijpen De diepe stucken van Godts leer, Het moet al dansen nae u pijpen Wat ons daer van bediet den Heer. En wilt dan op sijn Woordt noch roemen, Daer ghy quantsuys heel vast op gaet, Maer gaet voorwaer u ziel verdoemen, Dat ghy 't nae uwen will' verstaet. Het Woordt is in den sin gheleghen, De Letter is daer 't teecken van, Den sin, daer 't hooft is toe gheneghen, Daer maeckt Godts woordt af alle man. Maer is den sin van Godt niet comen Hoe kan die 't Woordt zijn vanden Heer? Met u vernuft alleen ghenomen, Als ghy de schrift draeyt nae u Leer. Maer wat en salmen dus niet leeren Uyt 's Heeren Woordt', hoe valsch het zy? Als m' in de Letter te verkeeren Nae sijnen lust is los en vry. Als m' al de Leeraers mach verlegghen, Die strijden teghen onsen sin, Godts Kerck verworpen, en stout segghen Den Gheest des Heeren gheeft mij 't in. Wat wilt ghy u dus langh bedrieghen, a Hoort doch naer Paulus wijsen raedt, Die u vermaent niet hooch te vlieghen, Die u leert wijs zijn nae u maet. 