 Waeckt doch, Heer, op mijnen noodt, Siet my hier bene-den Van de hel vervolght ter doodt, Swarelijck bestreden. Staet my, Iesu, by, Van den val maeckt vry. Waeckt doch, Heer, op mijnen noodt, Siet my hier beneden Van de hel vervolght ter doodt, Swarelijck bestreden. Staet my, Iesv, by, Van den val maect vry. Brect ghenadich 't groot ghewelt, Daer sy me bevechten Mijn broos hert, te seer onstelt, Wilt dat aen u hechten. Staet my. Siet mijn sinnen heel ontset, 't Hert tot 't quaet gheneghen, Siet de duysternis belet My de sond' te weghen. Staet my. Mijn gheloof te slapen schijnt, Dat soo pleegh te leven, Alle kennis my verdwijnt, Moedt die pleegh te gheven. Staet my. De bekoringh meer en meer Trect my tot behaeghen, Tot den val den wil helt seer, Neer bynae gheslaghen. Staet my. Mijnen vyant hem beroemt Dat hy my sal winnen, My de sijn' alree hy noemt, Meester van mijn sinnen. Staet my. Somtijts ick benauwt gheloof Dat ick ben besweken, Hem gheworden ben tot roof, Van u afgheweken. Staet [my.] 