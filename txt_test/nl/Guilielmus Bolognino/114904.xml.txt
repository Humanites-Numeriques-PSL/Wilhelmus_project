 DAer waerheydt is, is twist verdreven, a Godts rust-plaets is in vollen vre, Siet m' u in tweedracht altijdt leven Hoe is u Godt, en waerheydt me? b Ghescheyde rijcken moeten vallen, En konnen twistich niet langh staen, Als d' een gaet teghen d' ander mallen, Soo moet het hoopken haest vergaen. c Wat dede Babels toren staecken Dan werringh door Godts handt ontstaen? Den toren die ghy tracht te maecken Sal Godt door twist ter aerden slaen. Godt, die de Roo zee heeft ghescheyden, d Waer hy sijn volck heeft door doen gaen, Die scheyd' u, om soo te bereyden Tot 't Rooms gheloof een open baen. Hy heeft een zee in twee doen scheuren Doen hy dat wonder teecken de, Dit heeft m' in u oock sien ghebeuren Doen Armijn teghen Gommaert stre. Waer door vel' wel-berade lieden Tot ons' een Kerck zijn wer' ghekeert, En d'onse u nieuw hoopken vlieden, Dat vanden twee-dracht is verheert. Derhalven moghen wy wel hopen Dat desen Calvinisten scheur, Door Godts ghenade, sal doen open Aen 't recht gheloof een ruymer deur. Oock die by u zijn scherp van sinnen Voorsien u Kerck door twist vergaen, Die daerom oock tot d' ons' beghinnen, Om onse eendracht, te verstaen. Den Heer die will'et al verlichten, Ontsluyten alle ooren doof, En nemen wegh all' de ghewichten, Die u vertraeghen van 't gheloof. Den hooch-moedt u, die doet betrouwen Op eyghen wijsheydt, maecken quyt, Die van 't gheloof alleen doet houwen, Daer gh' uyt u hooft toevallich zijt. De liefde tot de wereldts eeren, Tot valschen vrijdom, tot ghemack, Den schroom van d'enghten onser leeren, En uwer sonden swaerste pack. a Godt will' u met sijn vrees doorsteken, Kleyn en ootmoedich maecken u, Den wegh, daer ghy zijt tot gheweken, Sult ghy wel haest van wesen mu. Waerom wilt ghy dus langh noch dolen? Tot t' een gheloof nemt uwen keer, Vertreckt uyt des' twist-rijcke scholen, Tot d' eene Kerck, tot eenen Heer. 