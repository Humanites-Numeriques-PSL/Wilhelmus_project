 MEnsch wilt niet lyen Dat heerschappyen Sal over u iet dan den Heer, Aen u het leven Die heeft ghegheven, Op dat g'hem gheven sout die eer: Die u dat oock daer boven hooch sal loonen, Met glorie u het hooft eeuwelijck croonen. Hy is ghecomen, Hy heeft ghenomen Door sijn ghenad' in u 'nen woon, Wilt doch dan trachten Dat hy u crachten Alleen ghebie uyt sijnen throon, Wilt die aen hem alleen gheheel onsluyten, En alle schijn van 't goedt houwen daer buyten. Wilt uyt u keeren, U 't hert verheeren Laet niet het ydel punct van eer, Wilt niet beminnen Met dwase sinnen Het geldt, dat heerscht allom soo seer, Schout neerstich alle wereltse ghenuchten, Die naer een cort gheniet baren veel suchten. Laet gheen van dryen Doch heerschappyen In 't hert daer 't hoochste goedt in woont, Daer aen de schaeyen, Als wel beraeyen, Doet wijcken uyt u heel ghemoedt, Op dat aldus in u den Heer der heeren Wyt ende breet hem magh wenden en keeren. Die met ghenaden, Die met weldaden U dan te seer verrijcken sal, Sonder verdrieten U doen ghenieten U eewich goedt oock in dit dal. Wilt hier, o mensch, dan neerstelijck op achten, Die groote puertheydt hier salich betrachten. Hier toe onsteken, Wilt u doch breken, Op dat ghy eens becomt dan goedt. Een kort versterven Sal u verwerven Een wel bereyt en puer ghemoedt. Spaert dan geen moet om daer toe te geraecken, Om u in Godt den Heer vry te vermaecken. O Heer der heeren, Wilt ons doch leeren Met allen herten daer naer staen, U soo beminnen, Met alle sinnen, Dat w' al, dat vremt is, daer uytslaen, Dat w' onder u ghebiedt gheheel ons houwen, Tot dat wy eewich u claer eens aenschouwen. 