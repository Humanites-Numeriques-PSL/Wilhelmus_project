 SInght Musen met een soet gheluyt, Looft Gabriel met vreughden, Die hier in alle deughden Soo wonder heeft gheschenen uyt, Die met de Franse Coningin Inghestelt heeft d' Annunciaten, En die verbreyt, en die verbreyt van den begin, Vroegh door haer doot, haer doot, haer doot verlaten. De Moeder Godts heeft hy ghedient Oock van sijn kindtse daghen, Doen vluchten 's wereldts laghen Heeft hem haer schonheydt seer bemint, Francisci Orden in doen gaen, Waer hy in seer heeft uytghesteken, Naer alle deught, naar alle deught, altijdt ghestaen, Geen hem en moght, en moght, en moght ontbreken. Het bitter lyden van den Heer, En van de Moeder, bleven Diep in sijn hert gheschreven, Gheprint daer in oock meer en meer, Ghedurich van hem overleyt, Door Godts gheest Gabriel van binnen, Gheluckichlijck, gheluckichlijck daer toe bereyt, Die heeft verlicht, verlicht, verlicht, sijn sinnen. Den soeten reuck van all' sijn deught Heeft in sijn doodt vereeren Ghewilt den Heer der Heeren, Daer in besonderlijck verheught, Want eenen hemelsch-soeten geur Is uyt hem wonderlijck ghesproten, Die wert gheheel, die wert gheheel de camer deur Met groot vermaeck, vermaeck, vermaeck ghenomen. Sijn lichaem heel ghevonden is, Begraven twelf jaren, Godt willen heeft verclaren Sijn deught met die ghetuyghenis, Die veel mirak'len oock ghedaen Heeft aen veel door sijns lichaems raecken. Dus wy in hem, dus wy in hem Godt loven gaen. En met jolijt, jolijt, jolijt groot maecken. 