 O Coleta, rijck van deughden In 'nen al te hooghen graet, Die u cierden boven maet, Hemel, aerde seer verheughden, Wie isser in dit tranen dal, Die u ghenoechsaem loven sal? Gh' ebt, met iever Godts onsteken, Claras Orden opgherecht, Die ghy saeght doen seer verslecht, In haer strengicheydt ontbreken, Die gh' ebt ghebrocht tot d'eerste jeught Self haer ghesticht tot alle deught. Met Heer Iesvm in dit leven U ghetrouwt Joannes heeft, Daer ghy eeuwich nu me leeft, U heeft hy 'nen rinck ghegheven, Godt ghetrouw die ghebleven zijt, Met hem vereenicht in jolijt. Om sijn liefde t' alle tijden Hebdy op sijn Cruys geacht, En naer pijnen staegh ghetracht, Aller Martelaren lijden Hebdy, nae uwen wensch ghesmaect, In alle cruycen seer vermaect. Waer toe Christus hier beneden Oock onsteken heeft u hert, Die vertelt heeft u de smert Van all' sijn ghequetste leden, En heeft d'een voor en d'ander naer Aen u ghemaect hier openbaer. Oock sijn Moeder hem vol wonden U ghethoont heeft, kleyn en teer, Nat oock van sijn traentjens seer, Die u sey, dat hem de sonden, Der kind'ren oock deden die smert, Dat hy daer van ghecruyst oock wert. Hoe seer oock den Heer der heeren Is gheweest van u ghekent In het heylich Sacrament, Dat m'u wonderlijck sagh eeren, Hongherich daer naer al te seer, Om versaeit te zijn van den Heer. Die oock self u comen gheven Heeft sijn lichaem en sijn bloedt, Die u was soo oversoet, En soo jonstich in dit leven, Dat gh'er het eeuwich in begost, Droncken van den hemelschen most. Waer van ghy versaeit daer boven, Aen de Beke van vvellust. Uwen dorst nu eeuwich blust, Godt daer eeuwich van sult loven. Maer tot die Bek' ons oock beleyt, Door u ghebedt daer toe bereyt. 