 O Willibrorde, in ons landen Die hebt doen schijnen Christi licht, Door u ghecomen in't ghesicht, Het liefdes vier daer in doen branden, Staet ons doch by uyt 's hemels hof, Bereet te singhen uwen lof. Een Maen die groeide is ghecomen In u bevruchte moeders mondt, Waer door met reden men verstondt, Dat door u schijnsel wegh ghenomen Eens worden sou de duysterheydt, Daer toe van Godt den Heer bereyt. Uytrecht voor d' achste eeuw u bouwen Een kerck tot sinte Martens eer Ghesien heeft, die, verblint nu seer, Van Santen eer niet en wilt houwen, Noch kent den Bischops stoel, gheset Daer in van u, noch Bischops wet. Den Vorst van Antwerpen, bewoghen Door uwer wonder deughden maer, Heeft ievrich u doen comen daer, En heeft ghestelt in u vermoghen Een kerck ghestaen in d' oude Borght, Heeft u van 't tijtelijck besorght. Daer hebdy wonder uytgheschenen In iever; en met alle deught De Stadt ghesticht, in Godt verheught, De dolingh en de sond' verdwenen, Den hemel wasser in verblijt, Den helschen vyandt borst van spijt. G'hebt wonder wercken oock gheploghen, G' hebt meer als eens vermeert den wijn, Waer me ghelaeft de arme zijn, Soo groot by Gode was u vermoghen, Daer ghy noch meer nu by vermeught, By hem ghestelt in hoochste vreught. Uyt soute aerd' hebd' oock doen comen In noodt een soete claer fonteyn, Waer van Godt loofden in 't ghemeyn Die droncken daer van, me ghecomen Ghereyst aen den Zee-cost met u, Seer dorstich van den ganck en mu. Helpt nu u Stadt met u ghebeden, Waer den Apostel ghy van zijt, Van Godt door u ghebenedijt, Brenght haer weer tot de oude seden, En tot de ouw' Godt-vruchticheydt, Daer sy van u toe is beleyt. 