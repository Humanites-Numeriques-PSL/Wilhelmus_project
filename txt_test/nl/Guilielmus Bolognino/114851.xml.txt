 WIe sal u ghenoech verheffen, Edel France Coninghin? Die met al sagh overtreffen In volmaecktheydt van Godts min, Die een lelie zijt ghebleven Door het suyver leven. Sien ick op u kindtse daghen, Soo staen ick verwondert seer, Dat ick sien soo vroegh behaghen U in alle deught den Heer, Wijs verr' boven uwe jaren, Manne-wercken baren. Out noch zijnde maer ses jaren, Vierigh ghy Mariam badt, Datsy u doch sou verclaren Wat sy voor het liefste hadt, Daer gh'aer meer soudt me behaghen, Dit bleefdy haer vraeghen. Die u quam doen openbaren, Dat gh' een Orden stichten soudt Tot haer eer. U in die jaren Heeft de Maeght soo verr' betrouwt. Dit is u gheheel u leven In den sin ghebleven. Tot dat is den tijdt ghecomen, Dat van u volbroght dit werdt, Tot Godts bruydt nu opghenomen, Diep gheschreven in sijn hert, Die u willen heeft vergrooten, Van Louis verstooten. Van u noch reyn maeght ghescheyden Om ghemeynd' onvruchtbaerheydt, Waer Godt door sigh ghingh bereyden Kinders van de suyverheydt, Die den hemel nu vervullen, Oft daer comen sullen. Veel hebt ghy altijt gheleden, Seltsaem in verduldicheydt, Met Godts will' altijt te vreden In een diep' ootmoedicheydt, Veel u hert soo eel gheboren Was in Godt verloren. Daer ghy 't nu hebt in ghevonden Door een hoochster glories licht, Vast door liefd' aen hem ghebonden In sijns schoonheyts claer ghesicht: Daer 't van vreught sal eeuwigh springhen, Lof den Bruygom singhen. Wilt daer op u dochters peysen, Krijght hen gratien van den Heer, Dat sy noot van hem en deysen, Maer 't Cruys voeren meer en meer In hun herten all' hun daghen, Op de borst die 't draghen. 