 GHedoocht my doch, o Moeder maeght, Die Iesvm aen u borsten draeght, Dat ick hem daer eens kusse, Want hem doch al te seer behaeght, Dat ick mijn liefde blusse. Met hem wensch ick te zijn een kindt, Want hy cleyn kinders seer bemint, Al zijn sy out van jaren, Met een kleyn hert is hy ghedient, Daer comt hy vreught in baren. U is, Maria, dit bekent, Die dit zijt al te seer ghewent In u kindt t' ondervinden, Eens dan tot u kleyn slaefken wendt Den soeten wel Beminden. Tot hem verlanght mijn hert soo seer, Gheeft my doch mijnen soeten Heer, Gheeft my hem te ghenieten, 'Ken kan hem nu niet derven meer, Die bant al mijn verdrieten. Waer naer is 't dat ghy noch verbeyt? Ick sien u en u kindt bereyt Om my die vreught te gheven, U soet ghesicht dat toe my seyt, Comt, Heer, doet my her-leven. O groot jolijt! o wonder vreught! Daer ghy mijn hert nu me verheught, Van my, soet Kindt, ontfanghen, Hoe seer hebdy, die 't al vermeught, 't Gheluckich hert bevanghen. Ah wat sal 't zijn in 't eeuwich licht, Daer uwe Godtheyts claer ghesicht Gheheel 't hert sal versaden, Wort dat met dit jolijt verplicht Aen u in des' ghenaden? 