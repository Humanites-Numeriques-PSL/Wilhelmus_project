 AH met wat groote bitterheydt Heeft t'sweert mijn ziel doorsneden, 'Tsweert, my van Simeon voorseyt, Wat heb ick al gheleden In u, mijn Soon, soo seer doorwont, Soo bemint, soo bemint uyt allen hertsen gront. 'K sien u in d' alderswaerste pijn, Als eenen bogh ghespannen, Mismaect als een ghevilt conijn, Den lesten aller mannen/ Met dornen 'thooft all' om beplant, O verdriet! o verdriet! o wee van alle kant! U naghels gans mijn hert doorgaen, U dornen daer in steken, U wonden daer ghedruckt in staen, U lijden doet het breken, Ah! hoe sal ick dit wederstaen? Ick beswijck, ick beswijck, de crachten my ontgaen. Hoe sal ick leven sonder u? Die my nu gaet verlaten, Dat my wel swaer sal vallen nu, En bitter boven maten, Waer is hy die my gheven sal Dat ick sterf, dat ick sterf, die verlies u mijnen Al? 