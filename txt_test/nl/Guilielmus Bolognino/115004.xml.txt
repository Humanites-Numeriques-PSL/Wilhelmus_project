 Iesv oorspronck aller ghenucht, Nae u mijn ziele nacht ende dagh versught, Als ghy zijt verschenen Den druck haest is verdwenen, En u ghesicht My aenbrenght een nieuw licht. Wat vreught een reyn hert in u vindt, Dat met een louter liefd' u hier altijdt dient, Dat tot u verledicht, Door nedricheydt ghevredight, Staegh in u rust Met hemelsche wellust. Haer oogh wel ghesuyvert altijt Vindt al te licht u schoon aenschijn vol jolijt. Dat van vreught doet springhen, Godts lof dat 't hert doet singhen, In dit gheniet Dat van hem bant verdriet. O wel soet gheniet van den Heer! Dat aen de werelt is onbekent soo seer, Waer by al haer vreughden, Die oot een hert verheughden, Niet dan 'nen schijn, En enckel schaepen zijn. O wel soet gheniet dat ons doet Smaecken hier in dit dal het oneyndich goedt: Eeuwich dat ghenieten, Aensien sonder verdrieten Die in u hof Staegh singhen uwen lof. Al wert naer dit leven de deught Noot van den Heer geloont met de hoochste vreught, Ghenoech die sou betalen 't Jolijt dat hy doet dalen In desen tijdt Op 'thert dat hy verblijdt. O jock al te soet van den Heer! Waerom en soeckt mijn ziel u niet meer en meer, Dat ick meer ghenaecken, Den Heer magh hier meer smaecken, Meer sien hoe soet Dat is het hoochste goedt. O mensch die altijdt staet nae vreught, Maer noot en gaet die soecken hier in de deught, Moght ghy eens gheraecken Tot dit gheluckich smaecken Van 't hoochste goedt, Mijn hert dat smilten doet. Ach hoe haest verleert u sou zijn Al, waer ghy hier naer jaeght met verdriet en pijn, Haest soudt ghy wel haten, De valsche wereldt laten, En met my gaen Naer Godts wellusten staen. 