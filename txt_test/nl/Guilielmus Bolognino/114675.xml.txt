 STanislaus jonck van jaren Uyt de wereldt is ghevlucht, Om soo vroegh aen Godt te baren Een wel aenghename vrucht, In het huys van Iesvs leven Heeft hy wijsselijck ghegaen, Daer aen Godt sich heel ghegheven, Naer volmaeckte deught ghestaen. Seer was hy met liefd' ontsteken Tot de suyver Moeder-maeght, Die met soete minne-treken Hy op 't hoochste heeft behaeght, In sijn hert diep haer ghedraghen, Met een hooch ghebedt ghedient, Om 't ontgaen des Vyandts laghen Die sy door 't ghebedt verwint. Wonder seer was hy ghedreven Tot het nutten van den Heer, Die Godts gheesten hem ghegheven Hebben, tot sijn groote eer. Waer by oock, ghedaelt van boven, Sinte Barbel heerlijck stont. Laet ons Godt te gaeder loven Van dit voordeel hem ghejont. Staet ons by nu, Vriendt des Heeren, Die ghy klaerlijck eeuwich siet, Doet hem 't aenschijn tot ons keeren, Om t' ontslaen ons van verdriet, Om tot hem by u te comen, Nu van alle sonden vry, Tot sijn glorie opghenomen, t' Allen eeuw volcomen bly. 