 Gh'en leeft met ons niet wel, O broeder, die nu dra-ghen, Godts thoren straf en fel, En over u seer cla-ghen, Dat gh' ons soo blijft vergeten: In onsen swaren noodt, En schijnt niet eens te weten Van ons allend' soo groot. GH'en leeft met ons niet wel, O broeder, die nu draghen, Godts thoren straf en fel, En over u seer claghen, Dat gh' ons soo blijft vergeten: In onsen swaren noodt, En schijnt niet eens te weten Van ons allend' soo groot. Och waer u eens bekent De minste van ons pijnen, Den dorst, die sonder endt In druck ons doet verdwijnen, Den dorst tot Syons vloeden, Soet boven ons ghedacht, Tot 't eeuwich goedt der goeden, Soo seer, soo langh verwacht. Ah waer u dit bekent, Gh'en sout ons niet verlaten, Ghelijck ghy u ghewent, Straf tot ons boven maten; Maer sout met aller herten Naer ons verlossingh staen, Dat ons soo bitter smerten Haest souden zijn ghedaen. Ghy sout den wreeden brandt Met u ghebeden blussen, Ons brenghen tot ons landt, Den Bruygom ons doen kussen. Daer wy soo seer naer jaghen, Dat boven alle pijn Valt swaer ons te verdraghen Van hem berooft te zijn. Ah desen dorst verslaet, Helpt ons tot ons verlanghen, Betaelt voor ons misdaedt, Dat ons hier houdt ghevanghen, Vernielt de strenghe banden, Leydt ons tot 't hoochste goedt, Het staet doch in u handen 't En is u pijn, noch moet. VErlost ons uyt dit vier, Dat wreet is boven maten, Daer w'in betalen dier Ons schult, van u verlaten, Licht die ghy kont af coopen Met d' almoes, met de Mis: Ah comt met vlijt gheloopen, De winst te groot hier is. Sal onsen milden Heer Een teughsken waters loonen, Gheschoncken 't sijnder eer, En eeuwich daerom croonen; Wat croon sal hem dan comen Die onsen dorst, soo groot, Sal hebben wegh ghenomen, Gheweirt soo swaren noodt? Die hebben sal gheblust 't Vier daer w' in zijn verslonden, En tot ons hoochste rust. Gheluckich ons ghesonden. Den Heer sal overvloedich Sijns aenschijns soet gheniet Hem schencken, en hem spoedich Ontslaen van ons verdriet. Sijn ziel oock in den noodt Ghetrouwelijck beschermen, En, lights in sonden doodt, Ghenadich haers ontfermen, Een rouwich hert haer gheven, Een noodelijcke Bicht, Op dat sy weer mach leven Hier en in 't eeuwich licht. Hier toe sal ons ghebedt Godt stadich oock verwecken, Op dat, nae liefdes wet, Tot Godt wy haer oock trecken: En dat wy 't samen rusten In 's hemelsch vreuchdich hof, In 't midden der wellusten Daer singhen 's Heeren lof. 