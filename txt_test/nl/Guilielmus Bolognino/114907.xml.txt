 HOe salich is sy die lanckmoedich In Godts versoeck heeft blijven staen, Want sy beproeft sal overvloedich De eeuwigh glories croon ontfaen, O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Sy is van Godt wel uyt-vercoren, Daer Godt in thoont sijns graties cracht, Te goeder ur' is sy gheboren, Die Godt begift met sulck een macht. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Die van den eeuwen heeft gaen ramen In 't kranckste vat te doen den thoon, Om soo de stercke te beschamen Tot hunnen hoochmoedts rechten loon, O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Die haer sijn gratie overvloedich, En 't swaertste lijden heeft bereyt, En tot veel croonen dus voor spoedich Met d'alderhoochste eer beleyt. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Gaet dan 'nen goeden strijt hier strijden, Volbrenght cloeck-moedich uwen loop, U croon die wast van tijdt tot tijden, Die met cloeck strijden is te coop. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Als u t' gheniet sal sijn ghecomen Dan sult ghy eerstmael sien hoe licht 't Cruys is dat ghy hebt opghenomen By 'teeuwich glories groot ghewicht. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. En sult met wonder vreught dan loven De wonder wercken van den Heer, Die hier u in swaer lijdens oven Uyt liefde heeft beproeft soo seer. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. En sult dit nieuw liet dan vermonden: Mijn ziel is als een mus ontgaen Den jaghers strick, den strick der sonden Is nu vernielt, ick ben ontdaen. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. Lof zy u, Heer, die ons doet lijden, Maer oock in 't lijden helpt soo seer, Gheeft dat wy ons daer in verblijden, Gheeft ons te dorsten oock naer meer. O wel gheluckich lijden! O wel gheluckich strijden! Dat t'allen eeuwen wort ghecroont, Met Godts gheniet soo hooch gheloont. 