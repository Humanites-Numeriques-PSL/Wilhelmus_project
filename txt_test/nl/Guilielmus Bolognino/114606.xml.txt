 JOnckheyt, comt aendachtich letten Op Amandum, noch een kindt, Die u tot 'nen spieghel dient: Hem den Vader wou beletten 't Clooster-leven, maer om niet, Want hy oock sijn' erf-deel liet. Hy is te Roomen gaen eeren Petrum, die verthoont hem sey, Dat hy sou sonder ghebey Nae Vranckrijck wederom keeren, Daer hy vierich heeft ghepreeckt, Ieder tot de deught verweckt. Doen hy den Conincks soon waste In den Doop', heeft het kleyn kindt In 't antwoorden hem ghedient, Doen m' op den Amen niet paste, Godt de open 't kindtjens mont, Die daer naer toe werom stont. Van Dagebertus ghesonden Heeft hy uyt het Nederlandt D' eerst d' afgodery verbant. Waerom wy oock zijn verbonden Hem te dancken, naest den Heer, Aen te doen hem alle eer. Tot den Bischops stoel verheven In Maestricht, hiel hy seer aen Om een van de coord' tonslaen, Maer om niet, doch hem Godt 'tleven Weergaf om Amants ghebedt, Dat ghenomen had den wet. Doen hy quam van hier te scheyden Quamen hem al te ghemoet, Die hy had ghestiert tot 't goedt, Om nae 't rijck hem te gheleyden: Met die zielen die ghecroont Is aen Aldegund' verthoont. O Amande, wilt behouwen 't Recht gheloof in 't Nederlandt, Daer 't van u eerst is gheplant, U ghebedt wy 't toebetrouwen, Weert van ons de kettery, Maect van alle boosheydt vry. 