 DRy vuldich eenich Godt, Wie sal ghenoech u loven? Die ons tot 'teeuwich lot Gheroepen hebt van boven, Met u gheloof verlicht Ons duyster grove sinnen, U vier in 't hert ghesticht Om u te weder-minnen. Ghy hebt veropenbaert Ons u verborghentheden, Dryvuldich u verclaert, Verr' boven alle reden, Verr' boven het verstandt Oock van de Cherubinen, In 't licht die van u landt, U met die kennis dienen. 'Nen slechten boer weet nu Meer als d' Athensche scholen, Een kindt nu kent in u 'Tghen' Plato was verholen, Waer van wy alle lof Zijn schuldich u te gheven, Tot dat wy in u hof Eens eewich sullen leven. Daer sullen w' u met vreught Sien in de zielen woonen, Door gratie die in deught Gheweest hier zijn u throonen, Ghetrouwich die zijn hier U toter doodt ghebleven, En hebben 'tminne vier Verwaert tot 'teyndt van 't leven. O rijcke sonder maet Dryvuldicheydt, neer dalen Door u ghenade laet U aenschijns soete stralen, Opdat wy in ons hert Godt vruchtelijck u draghen, In blijschap en in smert U t' alle tijdt behaghen. 