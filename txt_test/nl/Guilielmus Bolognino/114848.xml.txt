 COmt al den Heer met blijschap gheven lof, Walburgam die verheerlijckt in sijn hof, Verheffen comt met alle vreught de Maeght, Die op der aerden hem soo heeft behaeght. Rijck was sy, eel en van seer hooghen stam, Maer eelder Bruydt is sy gheweest van 't Lam, Dat haer heeft me ghedeelt sijn edelheydt, En sijnen throon in haer reyn Ziel bereydt. Waer dat in gheest en waerheyt is ghedient, En met een louter liefde wert bemint, Waer in sy, in haer eyghen ooghen kleyn, Met hem seer vry gheweest is en ghemeyn. Waer toe sy haer ghedurich in 't ghebedt, En haren gront hiel in sijn ooghen net, Op dat hy nemen sou in haer wellust, En dat sy vinden hier in hem sou rust. Dus is sy hier gheworden rijck in deught, In Godt den Heer nacht ende dach verheught. En gaf 'nen aldersoesten geur van haer, En als een sterr' in't duyster scheen sy claer. 'Nen grooten storm heeft sy hier neergheleyt, Een groote calmte door 't ghebedt bereyt, Doen door 't tempeest het schip was in ghevaer, En haer gheselschap maecte groot misbaer. O edel Maeght, die nu daer boven sit, En 't aenschijn van den Bruygom daer gheniet, Door u ghebedt ons gheestelijck tempeest Verkeert in soeten windt van Godt den Gheest. 