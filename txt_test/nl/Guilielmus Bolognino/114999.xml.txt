 HOe schoon zijdy, soetsten Heer! Mijn eenich goedt, die ick met alle sinnen Altijdt sal beminnen, Naer u staet mijn hert soo seer, Ah wanneer sal ick u, sal ick u ghewinnen? Ghy zijt alle u mijn vermaeck, En mijnen troost, de schoonheydt van u wanghen Houdt mijn hert ghevanghen. Dat daerom met groot ghehaeck t'Allen tijdt blijft naer u, blijft naer u verlanghen. Het is my een groot jolijt Nacht ende dagh u in den sin te houwen, Altijt te beschouwen. Wanneer sal ick heel verblijdt Daer boven eeuwich u, eeuwich u eens trouwen? Daer u schoonheydts claer ghesicht Uyt 't salich hert doet allen droefheydt vluchten, Vult dat met ghenuchten, Comt doch, comt gheluckich licht, Mijn hert dat baren sult, baren sult die vruchten. Als ghy doen verschynen my Het aenschijn sult, dat eeuwich sal vermaecken, Allen vreught doen smaecken, Maecken my van suchten vry, Naer Godt die t'allen tijdt, t'allen tijt blijf haecken. Ah wanneer sal dit eens zijn? Wanneer sult ghy, o afgrondt aller goeden, In mijn hert eens vloeden? Die u derven moet in pijn, Wanner sal u gheniet, u gheniet my voeden? 