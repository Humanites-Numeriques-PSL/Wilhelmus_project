 IGnati, van den Heer Soo wonderlijck verheven, Ghedoocht dat ick u eer, En prijs' u heylich leven, Dat ons dient tot een licht, Tot allen deughden sticht. Godts meerder glorie u Men sach altijdt betrachten, Noot die te soecken mu Met allen uwe crachten, Dit was u eenich wit, Waer gh' op soo waert verhit. Dit heeft u oock verweckt Die Orden op te stellen, Die hondert jaer nu breckt De groote macht der hellen, De sond' en kettery Verwint aen alle zy. Waer door ghewonnen is Die menichte van zielen, Die hen in duysternis Door ongheloofheydt hielen, Oft stonden in Godts haet Door alderhande quaet. Ghy hebt Godts liefdes brandt Allommentom onsteken, Door lauwheyt t' alle kant Allendich seer besweken. En Iesvs naem hebdy Verbreyt aen alle zy. Soo wonder heeft ghebrant U hert in 't vier der minnen, Aen Godt nu heel verpant Met allen uwe sinnen, Soo seer van u behert De winst der zielen wert. Hoe groot was u ghemoedt, Hoe crachtich u betrouwen, Dat ghy tot alle goedt In alles hebt behouwen, Gheweest nochtans die zijt Soo nedrich t' alle tijdt. Hoe hooch hebd' in 't ghebedt Ghestadich op ghevloghen, Van schepsels onbelet, Soo dickwils opghetoghen, Met Godt soo seer ghemeyn, Van herten al te reyn. Lof zy u, grooten Godt, Hem die hier hebt verheven Tot dit gheluckich lot, En eeuwich nu doet leven, Gheeft ons dat wy eenpaer Sijn stappen volghen naer. 