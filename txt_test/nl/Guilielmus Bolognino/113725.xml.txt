 SOet kint g' hebt nu soo langhen tijdt Tot mijn geluck in my ghebleven, G' hebt my soo menich mael verblijt, Die zijt mijn vreught, mijn eenich leven, Maer siet mijn hert verlanght te seer Te sien u, schoonsten Heer, 'Tkan qualijck beyden meer. 'Tghevoelen woort u wel ghewaer, Maer mijn ghesicht wort ghy onthouwen, Ah wanneer comd' in 't openbaer, Dat ick sal konnen u aenschouwen, Dat sal versaden t' alle stont Den aldersoesten mont Mijn hert van u ghewont. 'Tis waer ghy maect my somtijts bly, Als gh' u begint in my te rueren, Maer siet dit gaet te haest verby, Al wensch ick dat het langh blijf duren: U leven is my al te soet, My dat meer leven doet, Mijn eenich eeuwich goet. Ick spreeck oock menichmael u aen, Die m' uyt ghedacht noot zijt ghenomen, Maer, hoe wel dat ick wort verstaen, Gheen antwoort kan ick oot becomen: Want altijdt hout ghy u soo in, Noot ick iet op u win, Maer 'tis soo uwen sin. Van my woort ghy in my ghevoet, U Moeder self waer ghy moet voeden, Het gras op 't landt die wassen doet, Van terw' de velden overvloeden: Die over al het leven gheeft, Waer van sijn wesen heeft Het bloet daer ghy by leeft. Den boom des levens ben ick nu, Met u mijn vrucht soetjens gheladen, Maer wanneer sal ick eens van u, Nae mijnen wensch, het hert versaden? Comt, comt tevoorschijn liefste kint, Soo seer van my bemint, U van mijn borsten dient. 