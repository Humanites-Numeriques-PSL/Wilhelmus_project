 O Vyt vercoren vat, Dat Christvs heel besat, Dat sijnen naem, nae' sijn behaghen, Het Heydens volk voor hebt ghedraghen, Comt my te hulp van 's hemels hof, Dat ick magh singhen uwen lof. U hert door stercken brandt Aen Iesvm was verpandt, Die m' in u sagh alleen seer leven, Gheheel tot hem hooch op gheheven, Op hem stont allen u ghedacht, Naer hem stont alle 's herten cracht. Altijt onsteken wert Van zielen iever 't hert, Die 't nacht en dach gheheel verslonde, Gheduerich al te seer doorwonde, Als ghy vercranckt saeght oft in noodt, Oft loopen zielen nae hun doodt. Ghy waert door liefde hier Als een gheweldich vier, Dat door den bosch 't hout gaet verslinden, Loopt altijt voorts, als 't hout kan vinden, Alsoo u liefde al te groot Onstack 'et al kleyn ende groot. Hoe menich Heydens landt Is door u vier verbrandt, Hoe menich vier, dat quam t' ontbreken, Is door u vlam wed'rom ontsteken, En waer ghy vondt een vierich hert, Door u dat heel gheloeient wert. Hoe was u hert verbreyt, Tot alle cruys beryet, Die ghy met vreucht all' hebt ontfanghen, Soo dickwils om den Heer ghevanghen, Gheslaghen dickwils boven maet, Uyt wreeder Joden grooten haet. Wie sal u cruycen al, U moeten sonder tal, All' u ghevaren ooc vermellen? Allenden en doodts nooden tellen? Ter zee hebt ghy dry maels, verrast Van herden storm, gheleden last. In't diepste dach en nacht Gheweest zijd' onversmacht, Naer hongher, dorst, naer langhe waecken, Naer kouw' en naecktheyt sagh m' u haecken, Nae meer allenden snacken hier, Te kleyn was 't al voor u groot vier. 't Sweert was u een ghenucht, Dat u oock heeft de vrucht Van uwen arbeyt doen ghenieten, Die 't u hier noot en liet verdrieten, Nu is u deucht, u moet gheloont, Nu is u lyden hooch ghecroont. O onverwonnen helt, Die teghen 't helsch ghewelt Soo goeden strijdt hier hebt ghestreden, U oogh op ons eens slaet beneden, Verwerft ons hulp in onsen strijdt, Dat wy met u eens zijn verblijdt. 