 't WOordt Godts is boven al te eeren, Ghelukich is hy die 't verstaet, Maer wee hem die het gaet onteeren Dat hy hem in 't verstandt ontgaet. Die in des' diepe zee wilt varen Met eyghen sinnens aerdtschen windt, Die sal verdrincken in de baren, Daerom siet dat ghy u versint. Siet naer den windt, die van den Hemel Gheluckich in ons zeylen valt, Die u leert kleyn zijn, grooten kemel, Die met u windich hooft dus malt. De kleyn die gaen ten haven landen Sonder ghevaer met desen windt, Den grooten reus laet Godt versanden, Dat hy sijn doodt in dolingh vindt. De kleyn die blijven in hun palen, Als kinders hooren sy Godts Kerck, Daer sy den waeren sin gaen halen, Daer sy van maecken 't grootste werck. S' aenveerden 't al sonder verkiesen Van desen vasten waerheyts steen, Die kiest gaet sijn gheloof verliesen, Behoudt daer van den schijn alleen. 't Moet al eenvoudich van den meesten, Als vanden minsten zijn ghelooft, Daerom soo vel' neuswijse gheesten Van Godts gheloof gans zijn berooft. Die eenich punckt maer gaen verdoemen, Daer hun vernuft niet inn' en valt, En willen hen Catholis noemen, Maer siet, den bot is heel vergalt. Die licht dan worden Libertinen, Tot 't ghen' recht, dat hen lust, ghesint, Die hen tot baet van alles dienen, En hanghen 't huycsken naer den windt. En haest dan nemen metten ooren Den Godde-loosen Marchiavel, Als d' ooren heeucken om te hooren Met hemel spotten, en met hel. Wat wilt ghy u dus langh bedrieghen? a Hoort al naer Paulus wijsen raedt, Die u vermaent niet hoogh te vlieghen, Die u leert wijs zijn naar u maet. 