 WIe sal my doen vermonden De bitter smert, En all' de diepe wonden Van mijn droef hert? Ick gaen in suchten treuren, Benauwt en bangh, Mijn hert dunckt my te scheuren Van groot ghedrangh. 't Hert, dat in dusent perssen Verplet nu light, Die my altijdt ververssen Hun swaer ghewicht. Een uer dunckt my te duren Wel dusent jaer, Die ick al moet besuren In druck en vaer. Den nacht comt my ontrusten, Die rusten doet, Wat magh my hier dan lusten, Vremt van mijn goedt? Den daegh'raet my verlanghen Doet naer den nacht, Die naer den dach weer hanghen Doet mijn ghedacht. My dunckt ick gaen verloren In 's vyandts strijdt, Die heeft mijn doodt ghesworen Uyt helschen nijdt. De Hel dunct my te naecken Met groot ghevaer, Begint my te doen smaecken Haer pijn soo swaer. Ick roep tot Godt, verladen Met druck en wee: Treckt my door u ghenaden Uyt dese zee. Daer ick nu gaen in sincken Sonder weerhoudt, Laet ghy my dan verdrincken, Van my ghetrouwt? Dat my oock 't merch des herten Doorgaet soo seer, Doorgit met dusent smerten 't Hert meer en meer. Maer als ick dus gaen claghen, Brisch als den leeuw, Dunckt my Godt te mishaghen Mijn droef gheschreeuw. Dit is dat my doet sterven Weer een nieuw doodt, Dat ick sijn hulp moet derven In desen noot. 'k Roep dan: Wilt my verdraghen Die eens waert mijn, Waer wildy my verjaghen In dese pijn? 'Ken kan dogh niet meer leven, Heer, sonder u, Mijn crachten my begheven, Van stryden mu. U vrees het merch comt-suyghen Uyt mijn ghebeent, Doet 't hert ter aerden buyghen, Te seer versteent. Die my soect te vernielen Tot allen stondt Is m'altijdt op de hielen Met open mondt. Beschermt my doch van boven Voor desen Leeuw Op dat ick u magh loven In allen eeuw. 