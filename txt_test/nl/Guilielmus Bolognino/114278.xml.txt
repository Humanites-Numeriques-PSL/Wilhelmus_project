 LAet ons d' edel gheesten loven, En hen aendoen alle eer, Die beneden en daer boven Tot den dienst staen van den Heer, Om hun Chooren te verstaen Laet ons die all' overgaen. In Godts min de Seraphinen Branden boven d' ander seer, Claerder zijn de Cherubinen In de kennis van den Heer, In de Throonen Godt berust, Met een eewighe wellust. Heerschappyen die ghebieden, D' ander neder Chooren all', Machten, met ghewelt u lieden Sathan dwinghen in dit dal, Door de Crachten 't eeuwich goet Teeckenen het meest hier doet. Van de Princen d'ander Chooren Licht becomen alle bey, En nae hun bevel oock hooren. Maer d' Arts-enghels, met gheley, Pausen, Pincen gaede slaen, By met licht en raedt hen staen. d'Enghelen allom bewaren Ander menschen, groot en kleyn, Gaet dan liefde tot hen baren, Maecken u met hen ghemeyn, Hout hen altijdt in 't ghesicht, Bidt dat s' u verkrijghen licht. Edel gheesten, u wy loven Met ghenuchten allegaer, Doch voor ons Godt bidt daer boven, Dat wy hem met u sien claer, Heylich, heylich, heylich bly Tot hem roepen t' alle ty. 