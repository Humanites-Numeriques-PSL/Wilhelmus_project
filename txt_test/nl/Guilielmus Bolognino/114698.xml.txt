 O Martha, seer hebdy den Heer bemint, Die ghy wel gherne hebt alleen ghedient, Naer dat hy, naer u clacht, u had voldaen, U susters beste deel had doen verstaen. Met haer Lazarus en Maximien Heeft m'om 't gheloof in een schip, onversien Van zeyl en riemen in het swaer ghewelt Van de Zee u, om te vergaen, ghestelt. Maer Godt den Heer heeft u all' onvervaert, Met veel meer ander, van de doodt bewaert, En tot Marseillien toe u bly ghebroght, Daer van aldus de salicheydt ghebrocht. Hoe seer heeft daer gheschenen u claer licht, Hoe seer u deught de borghers heeft ghesticht, Doen met veel maeghden ghy by een vergaert, U deught en wijsheydt hebt gheopenbaert. Terwijlent dat u suster eenich sat, In een seer hooch beschouwen Godt aenbadt In een speloncke, waer haer leven lanck Godts gheesten haer vermaeckten met ghesanck. Maer ghy hebt bey de levens deughden-rijck Beleeft, het Beschouwend' en het Werckelijck. Oock voor den tijdt hebdy u doodt voorseyt, Met veel miraklen uwen naem verbreyt. O Maeght, vercryght ons gratie van den Heer, Dat wy betrachten 't noodich Een soo seer, En volghen hier soo neerstich naer u deught, Dat w'eens ghenieten dat met u in vreught. 