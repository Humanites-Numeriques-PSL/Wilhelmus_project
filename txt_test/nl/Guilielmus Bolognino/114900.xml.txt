 a EEn is den Heer, een moet oock wesen Sijn recht gheloof, sijn waere Kerck, Die hy alleen heeft uyt-ghelesen, En haeren eendracht is sijn werck. Daer eyghen sin is uyt-ghebannen, Die twist, en werringh altijdt baert, Die heerscht by vrouwen, en by mannen In 't hoopken van Calvin vergaert. Daerom gheen twisten daer ghebreken, En sonder middel van gheslis: Die vanden wegh is eens gheweken Tot vele weghen doolt ghewis. Men stelt de Krijchs-lie tusschen beyden, En weiren moordt, maer niet den will', Die roers en sweerden moghen scheyden, Maer slissen niet 't gheloofs gheschil. Wilt ghy ont-luycken maer u ooghen, Ghy sult haest mercken aen de vrught, Tot wat gheloof ghy u moet pooghen, Van 't welck ghy nemen moet de vlught. Men kijft by u, by ons is vrede, Men werr 't by u, by ons is rust, Men strijdt by u van ste tot stede Wy zijn 't al eens: 't is eenen lust. Daer 's gheen gheschil in heele rijcken, Gheen huys van twist by u is vrij. Waer sachmen tweedracht oyt dus wijcken Daer dolingh is en kettery? Hoe kost van eene waerheydt dalen Tot een bedroch soo menich landt? Waer siet m'et van den wegh al dwalen Tot eenen padt van alle kant? Men siet daer een gheloof beminnen Al offer maer een hert en waer, Al offer waer een tongh, een' sinnen, Soo spreck 'et al een-stemmich daer. Dit heeft soo menich hondert iaeren Door Godts beleydt aldus gheduert, Die kan in ons alleen bewaeren De selve leer gants ongheruert. 