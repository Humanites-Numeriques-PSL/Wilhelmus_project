 HEer, hoe weynich van u leven, Naer dat gh' uyt Egipten zijt Thuys ghekeert, men vindt beschreven, En werom van heel den tijdt Naer u vindingh' in de kerck, Wat is doen gheweest u werck? Wat is 't dat gh' in achtien jaren Voor u preken hebt ghedaen? Want u Schrijvers niet verclaren Dan hoe dat ghy hebt ghestaen Onder Joseph en de Maeght? Die staegh op hun ooghen saeght. Is soo langh de Son ghebleven Soo verborghen in dit dal? Kost ghy onbekent hier leven Als 'nen niet, die zijt den Al, Die den al hout uyt den niet? Wie op dit groot wonder siet? G' hebt met Joseph al die jaren 't Broot ghewonnen neerstelijck, Die doet t' aertrijck' 't koren baren, Die zijt 't broodt van 't eewich rijck, Haren cost door uwen sweet Vondt u Moeder sich bereet. Hoe verwondert, hoe verslaghen Dickwils stont 't gheluckich paer, Als s' u soo vernedert saghen, Daer gh' aen waert soo openbaer, Hen soo seer als Godt bekent, U t' aenbidden soo ghewent. Ah wie sal des' wonderheden Machtich zijn wel te verstaen? Dat die teghen een niet streden, Hoe 't in 't werck kan zijn ghegaen, Dat ghy waert hun onderdaen, Onder u die moesten staen? Maer wat doede, snoode dieren, Die u hier verheft soo seer? Zijt beschaemt tot in de nieren, Als ghy siet dat soo den Heer Booght sijn wonder Majesteyt Onder ons verworpentheydt. Datti onbekent ghebleven Is soo langh, ghelijck verniet, En dat ghy wilt zijn verheven, Dat een ieder op u siet, Wyt en breet wilt zijn vernaemt, Zijt hier van wel seer beschaemt. O ghenadich Heer der heeren, Onsen niet ons kennen doet, En door uwen voorganck leeren Zijn ootmoedich van ghemoedt. Op dat wy eens met wellust Eewich vinden in u rust. 