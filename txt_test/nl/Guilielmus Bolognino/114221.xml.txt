 Mijn ziel, mijn ziel bant allen druck, Begint in Godt eens te herbloeyen: Want u een nieuw, maer groot, gheluck Van vreughden comt doen over-vloeyen. Iesvs herleeft, Den Heer looft al, Die hem verthoont wer' op ons dal. MYn ziel, mijn ziel bant allen druck, Begint in Godt eens te herbloeyen, Want u een nieuw, maer groot, gheluck Van vreughden comt doen overvloeien. Iesvs herleeft, Den Heer looft al, Die hem verthoont wer' op ons dal. Comt uyt, comt uyt den droeven nacht, Daer ghy soo langh zijt in verdwenen, De Son, soo vierichlijck verwacht, Op d' aerd' is wederom verschenen, Iesvs herleeft. Comt, comt met alle vlijt, ghenaect, Gheniet sijn aldersoetste stralen, Daer hy de herten me vermaect, Doet alle blijschap daer op dalen. Iesvs herleeft. Waer in, waer in ghy scheppen sult, In alle deughden, een nieuw leven, Hy is 't met gratie die vervult De zielen, die aen hem sich gheven. Iesvs herleeft. Trect, trect tot hem, om u ghemoet Meer in sijn liefde te doen branden, Om u aen hem, u eenich goedt, Met all' u crachten te verpanden. Iesvs herleeft. Met Magdalena tot hem gaet, Om oock sijn voeten eens te cussen, Met Thomas dan, bly boven maet, Gaet aen sijn zy den dorst eens blussen. Iesvs herleeft. Gaet haer de beke van vvellust Langhs d'open wonde voor eens smaecken, Die naermaels in de hoochste rust Te vollen sal u 't hert vermaecken. Iesvs herleeft. 