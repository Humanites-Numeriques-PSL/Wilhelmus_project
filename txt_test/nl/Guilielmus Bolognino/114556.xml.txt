 HOe vremt was't u t'aenschouwen, Laurenti, vroemsten helt, Doen gh'u soo cloeck bleeft houwen Op roode kol' ghestelt, Den rooster en het vier U roosen waeren hier. Ghenoech ghy nu ghebraden Hebt den Tyran gheseyt, Dat hy van u versaden Sou zijn bloedt-giericheydt, U vleesch verslinden sou, Die 't hert verwinnen wou. Hoe seer het vier der minnen Verbranden u ghemoedt, Met alle cracht en sinnen Ghehecht aen 't eenich goedt, Dat ghy dus hebt vermant Den wreeden aertsen brandt. Doen 't vet smolt van u leden Met een te groote smert, Van liefde meer bestreden Smolt u gheluckich hert, O wonder graties cracht Groot boven ons ghedacht! Wat sal ons doch verwinnen, Als Godt ons soo versterckt? 't Ghen' wy om hem beghinnen, In ons hy trouwich werckt. Gheen lijden oft verdriet, O ziel, hier dan ontsiet. Daerom, Laurenti, 'tlijden En was u maer ghenucht, Verbrant aen alle zijden Liet ghy niet eenen sucht, O wonder vroomen helt! O liefdes groot ghewelt! Het lichaem is besweken, Verwonnen van den brandt, Maer uyt u Ziel gheweken Vloegh nae 't gheluckich landt, Daer is 't dat sy gheniet De croon voor haer verdriet. Wilt ons doch oock verwerven, Door u ghewenscht ghebedt, De werelt soo te sterven, Te leven nae Godts wet, Dat ons oock zy bereyt De blijde eeuwicheydt. 