 O Christen al, wilt laten varen Het dwaes beleydt van u vernuft, Dat niet dan dolingh en kan baren, Dat altijdt wanckelt, altijdt suft. Ghy wilt Godts woordt al gaen voor-lesen Maer wie sal 't u recht doen verstaen? Bequaem moet hy daer eerst toe wesen Die in des' schatten vry magh gaen. Godt, die is duyster in sijn wercken, Is even duyster in sijn spraeck, Die 't een, of 't ander wilt aenmercken, Die keer' sijn ooghen naer Godts baeck. Den Gheest der waerheyt in 't besonder En gaet niet ieder Christen naer, Maer is te Pinxten eens met donder Godts Kerck ghegunt in 't openbaer. Wilt ghy den waeren Gheest dan soecken U tot de waere Kerck vergaert, Die 't recht verstandt van Godes boecken Eens heeft ontfaen, en wel bewaert. d' Apostels hebben dat ghegheven, Godts Woordt is van hen uytgheleydt, De letter, noyt alleen ghebleven, Is met den sin tot ons verbreydt. By hun Discipels is te vinden Van oudts beschreven hun verstandt, Die hen daer aen dan willen binden, Die nemen dese metter handt. Wat baet de Goddelijcke Letter Van Goddelijcken sin berooft? Die m' al met Godde-loosen etter Van dweersen sin vult nae sijn hooft. 