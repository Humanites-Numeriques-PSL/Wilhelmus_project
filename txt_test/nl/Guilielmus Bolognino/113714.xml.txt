 REyn Maeght, met wat een vier der minnen Nae 'sHeeren huys zijt ghy ghegaen, U draghen op met alle sinnen, Aen Godt, meer nae sijn vrindtschap staen, Die trachte daer uwen Beminden Met jolijt, met jolijt innichlijck te vinden. Godts gheesten saghen met wellusten Soo vlijtich gaen u tot den Heer, Die sy in u oock saghen rusten, In u reyn hert vermaeckt te seer, Hoe vreudich wast u te aenschouwen, Schoonste Maeght, schoonste Maeght, Godt tot Bruygom trouwen. Wat licht 't verstandt doen heeft doorschenen! Wat liefdes brandt was in u hert! Hoe vierich trede ghy daer henen! Van Godt die soo ghedreven wert! Die ghy soght met allen u crachten, Noot die was, noot die was hier uyt u ghedachten. Wat hebt ghy deughden oock gheploghen In 't maeghden slot, wat een ghebedt, Hoe hoogh hebt ghy daer in ghevloghen, Soo hoogh in Godt altijdt gheset, Hoe neer heeft m' u daer oock sien dalen, Die voor Godt, die voor Godt hooch waert sonder palen. Wat vrijheydt hebdy daer ghenoten, Daer met u Lief soo seer ghemeyn, Wat wonder vreught van hem ghevloten Quam u in in 't hert, soo leegh en reyn: Hoe hebt gh' in deught daer toeghenomen, Van den Heer, van den Heer alle goedt becomen. Lof dan zy u, hof aller deughden, Daer boven die soo schoon nu bloeyt, U, onghemeten Zee van vreughden, Daer all' ons vreught van Godt door vloeyt, Met recht u all' sijn schepsels eeren, Coninghin, Coninghin van het rijck des Heeren. 