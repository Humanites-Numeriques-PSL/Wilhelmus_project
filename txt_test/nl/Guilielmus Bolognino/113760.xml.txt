 WAt nieuw schoon sterre is Verschenen op ons palen? Die Son en Maen ghewis Verwint met gulde stralen, Soo vremt van loop en aert, Soo neder oock gheleghen, Wat is 't dats' ons verclaert Door haren glansch en weghen? Sou dit de sterr' wel zijn Van Balam aenghewesen, Van onghewoonen schijn, Uyt Jacob opgheresen? Waer word' ons dit beduyt? In wat ghewest oft scholen? Een saeck daer w' in zijn uyt, Soo duyster, soo verholen. O Schepper van dit licht, Comt op ons herten dalen, Verlicht doch ons ghesicht Met uwe graties stralen, Dat wy doch eens verstaen Wat gh' ons daer door wilt leeren, W' en weten niet waer gaen, Oft waer ons henen keeren. Ah 'tis een hemelsch kindt, In 't Jotse landt gheboren, Dat tot Verlosser dient Den mensch, door sond' verloren, Een kindt, Godt ende mensch, Den Coninck van de Joden, Verwacht naer langh ghewensch, Voorseyt van 'sHeeren boden. Wel aen dan, laet ons saen Nae Israel ons spoeden, Laet ons gaen bidden aen Den afgront aller goeden, Vereeren menich fout Den grooten Heer der heeren, Met wieroock, mirrh' en goudt, Den wegh sal hy ons leeren. Maer siet de sterr' gaet veur, Waer is 't dat wy naer beyden? Daer ons dit kindtjen deur Ghewis tot hem sal leyden, O vreucht! o groot gheluck! O wonder Godts weldaden! In blijschap die den druck Verkeert door sijn ghenaden. Wy volghen u gheley, Wy gaen in alle hoecken, Heer, sonder langh verbey In 't Jotse landt u soecken. Ons van ghevaer bewaert, O Schepper onghemeten, Daer gh' u aen gh' openbaert U comst hebt laten weten. Gheeft dat wy met jolijt U sien met u reyn Moeder, Die u, diet all' verblijt, Ghebaert heeft onsen broeder, Daer sullen w' openbaer U loven met bly stemmen, Ons herten dan te gaer In vreuchden sullen swemmen. 