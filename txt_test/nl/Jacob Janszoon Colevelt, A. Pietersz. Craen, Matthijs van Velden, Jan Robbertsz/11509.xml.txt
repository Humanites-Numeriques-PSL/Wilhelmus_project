 SOo ghy, alwaerde Nimphje, hebt eenigh achterdocht, Hoe mijn verstroyde sinnen sijn in u min verknocht, Hoe mijn verstroyde sinnen, stroyde sinnen, Op u, ô werelts wonder! sijn t'eenemael vergeckt: Slaet doch u ooghjes neder, daer me'e ghy 't hart doorsteckt, Slaet doch u ooghjes neder, ooghjes neder. Want al u vyerigh blaken streckt tot mijn achterdeel, Mijn hartje senght van binnen, de vlam verstopt mijn keel, Mijn hartje senght van binnen, senght van binnen. 't En sou mijn niet verdrieten, so ick recht-schuldigh lee, Maer houden 't voor genade, die ghy mijn arme dee, Maer houden voor 't ghenade, voor genade. Dan neen, ghy doet mijn suchten met louter onbescheyt, Niet wetend' om wat reden dat ghy mijn pijn bereyt, Niet wetend' om wat reden, om wat reden. Heb ick al mijn beloften, ô Nijs, gehouden niet? Doe ghy u sachte schaepjes, aen Cantis stroomen-vliet, Doe ghy u sachte schaepjes, sachte schaepjes, Liet grasen om en omme de groene Populier, Quam ick u niet verpoosen, met tjuyterend getier? Quam ick u niet verpoosen, niet verpoosen? Deur-trapte Veld-Goddinne, 't is jock dat ghy mijn haet! Ghy soeckt mijn wat te tergen, 'k siet wel aen u gelaet, Ghy soeckt my wat te tergen, wat te tergen. Nu Nijs laet mijn genieten, een kusjen van u mont, Daer met sal ick ghenesen, en worden gantsch gesont, Daer met sal ick genesen, ick genesen. Wat weygeren u lipjes? 'k sie dat u hartje tuycht! Hoe mooghdy doch so veynsen? u sieltje springt en juyght, Hoe mooghdy doch so veynsen? doch so veynsen? 