 SWaentjen en Serinde Souden t'samen inde Tijt van Mey Plucken roosjes veelderley, Veer in 't ruyge woeste wout, Daer sich 't wilt gediert onthout: Doch dees haer vreught Wiert verkeert in ongeneught. Want soo haest als Swaentje 't Onbewandelt baentje Volghden in, Serind', d'ander Harderin, Plockten roode roosjens daer, Doch en wiert niet eens gewaer, t' Wijls' heeft gedraelt, Waer haer speel-noot was verdwaelt. t' Wijl was Melibeus Met sijn boogh alre dus Vroech ter jacht, Heeft een goede vanghst verwacht, Doch sijn lief, sijn Swaentje vast Sat in wilde ruycht verrast, Beklaechde swaer 't Stoutelijck bestaen van haer. Melibeus honden Dese proye vonden, Ach! wat leyt Beurden dese jonge Meyt! Want den Harder sonder vrees Set sijn schicht vast op sijn pees, En schiet vry stijf Sijn harts-liefst' een pijl in 't lijf. Als hy haestlick naerden, Hem soo seer vervaerden, Want hy sagh Dat sijn Lief doorschoten lagh, Wien hy ophief vande gront, Kusten haer besturven mont Terstont, waer af Sy een heymelick suchtje gaf. Strack sijn Horen stack hy, Waer Serinde strack by Haestlick quam, En dit droev'ge feyt vernam: Men om hulp den Harder badt, Dat sy uyt de ruychte wat Ten veldwaert in Soeter locht mocht trecken in. Als sy weer wat by quam, Stracks Serind', en hy, nam Elck haer handt, Gingen soetlick naer het strand, Al de sachtste weeghjes heen Treurden om 't onluck alleen: Sy vonden strack Van haer wooningh 't lage dack. Strack een bedt sy deckten Van het onbevleckte Ruyckende kruyt, Waer op de gequetste Bruyt Wert geleyt, gedeckt, getoeft: Melibeus seer bedroeft, Niet scheyden eer, Voor sy was genesen weer. 