 O Mijn lieve vriendinne Daer ick toe ben ghesint, Maria, die ick minne, Diep in mijn hert gheprint Tot u als totter haven Mijn schipken broos ick stier, Die in dees zee van slaven En roovers sterve schier. Zee-sterr', u licht laet schijnen; Want inden nacht in vaer, Ick ben in duysent pijnen, Om dat ick hier en daer Vrees door 't ghestorm der winden, En 't baren t'samen-slaen Een clip oft plaet te vinden, Daer ick op mocht vergaen. Daerom laet neder-dalen (Haest u, niet en vertoeft) V claer-blinckende stralen, Die my zijnde bedroeft Al-om moghen verclaren, En toonen het dangier Van winden, rotsen, baren, Daer ick in seyle hier. Want sonder u verloren Zee-sterr', gheef ick den moet: Van achter ende voren, Vaer ick al teghen vloet. Mijn roer wilt hem begheven, Den mast wilt sincken neer: Het gaeter om het leven. Te straf is dit onweer. Wel-aen dan my de baecken Thoont van 't beloofde landt, Want 't schip begint te kraecken, 'T is leck: siet, het versandt. Het water t'allen zijden Breeckt-in met groot ghewelt. Merckt eens, in wat een lijden Mijn iel haer vint ghestelt. Waer uyt, o Maghet reene Daer ick mijn hope op stel: Ghy my nu cont alleene Wt-helpen niemant el. Wilt dan de winden segghen Oorsaeck van dees tempeest, Dat sy haer neder-legghen Tot troost van mijnen gheest. 