 GOdts liefde is soo krachtich, Haer pijlen zijn soo machtich, Dat sy het hert door-wont. Natuere doet sy sterven, Ghenuchten doet sy derven, De ziel maeckt sy ghesont. Godts liefde doet vergeten D'aertsch goet: en sy doet weten, Hoe dat den gheest moet staen Gheduerich in verlanghen, Om Godt in hem t'ontfanghen; Sy-selven uyt-te-gaen. Godts liefde is soo puere, Dat sy de creatuere Een met den Schepper maeckt. 'T verstant dat moet ontbreecken, Gheen tongh en can't uyt-spreecken, Hoe de ziel Godt ghenaeckt. Wie hier eens heeft ghedroncken: Wie Godt eens heeft gheschoncken Den wijn der liefde puer: Can niet ghenoch verclaeren 'T gheen dat hem is ervaeren; Maer roept vol on-gheduer: Och! Wie sal my daer thoonen Mijn Lief, dat ick mach woonen Met hem vereenicht zijn. Och! Ick heb hem ghevonden. Ick cust in sijne wonden: 'K gheniete sijn aenschijn. 