 HOe vremt zijn u ghenaden, Hoe wonder zijn u daden, Mijn kindt en t'samen Heer! Wat doet ghy my aenschouwen, My, boven alle vrouwen Door u gheluckich seer. Ick sien (wie sal 't verveelen) Een kinders rol u speelen, 'T toneel is mijnen schoot. Ick sien daer heel verwondert Dat ghy, die boven dondert, Hier deerlijck schreyt uyt noot. 'K moet u in doeckxken binden, V ermkens over-winden, Als of ghy niet vermocht. Ick moet u dickwils wieghen Die door u macht doet vlieghen: De voghels inde locht. Ick moet u gaen ghewennen Als kindt te leeren kennen Mijn maeghdelijcke borst: Daer ghy die selfs doet groeyen, En 't fogh daer in doet vloeyen: Versaedt daer uwen dorst. O machtich Heer der Heeren Dat ghy van my wilt leeren Op uwe voetjens staen! O Schepper ongemeten, O drayer der Planeten, Moet ick u leeren gaen? Ghy laet u leeren spreecken Die tonghen om te preecken, Die geesten roert al om: Ghy leert van my pa, paken, En segghen nu ma, maken; Of anders blijfdy stom. Met lach en kinder-trecken Sien ick u, Godt, bedecken V groot moghendt verstandt. Ick sien u soetjens springhen, Als ick begin te singhen: En heb ubyder handt. Gh'en wilt quansuys niet weten Mijn vreughden onghemeten Die ghy my Liefste iont, Als ick mijn lust mach blussen Met u dichwils te kussen Aen uwen soeten mont. Dan gaet ghy met my spelen, En boven alle velen V moeder ghy vermaeckt. Comt lieflijck my bekijcken, Mijn wanghen overstrijcken, Dat 't hert in liefde blaeckt. Heel slecht is al u wesen, Waer in men claer kan lesen, Dat kindtsheyt ghy bemint. Heel simpel zijn u ooghkens, En alle u vertooghkens Van een onnoosel kint. O soon, ghy moet wel haten Vernedert boven maten Des wereldts hooverdij, Die u soo slecht comt draghen In alle uwe daghen Verniet aen alle zy. 