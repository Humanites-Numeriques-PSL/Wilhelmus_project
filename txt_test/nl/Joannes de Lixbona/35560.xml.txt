 ALs van liefde ghewont De ziel haer gaet in keeren In 't diepste vanden gront, Daer Godt sijn Bruyt comt leeren, Van alles onbelet, In haer selfs ooghen cleyn, Met niet, dat is, besmet; Maer simpel heel, en reyn. 'T lichaem sy dan vergeet, En alle werck van buyten. Een weet alleen sy weet, Dat is, geringh te sluyten Deuren en vensters al: Om soo het soet accoort En lieffelijck gheschal Te hooren van Godts woort. De krachten sy ghebiet Van inwaerts haer te trecken: Om dat sy claer lijck siet, Dat dees haer meest ontwecken Wt d'over-soete rust, Die sy daer wordt ghewaer, Naer alder herten lust, Haers Liefs in-lichten claer. Dus d'ooghen sy verblint, En nauw stopt sy haer ooren: Om dus den gheen sy mint Beter, te moghen hooren. Sy stilt oock het ghedacht: Sy hout haer, of-se sliep: T'ont-valt in dese nacht Al, wat dat Godt oyt schiep. In dit vremt over-landt Is sonder werck en weten 'T vernuft en het verstandt; Maer alleen is beseten Met liefden over-groot Den Godt-formighen wil, Die werckt van alles bloot In dit aenschouwen stil. Hier climt die ziele op Met Moyses inde wolcken, Tot op het hooghste sop Des berghs uyt alle volcken. Alwaer sy niet en siet: Want duyster ist al-om; Nochtans rust s'in gheniet Van haeren Bruydegom. Godt neemt in haer vermaeck, En sy aen d'ander sijde (O wonderbaere saeck) Wordt soo ter die'er tijde In hem over-ghevoert Vry van voorleden druck; Daer sy stil, onberoert Ghevoelt haer Minnaers tuck. In dees ontfanckbaerheyt, Met d'eenich Een becommert, Den gheest hem wijt uyt-spreyn, Die daer wordt overlommert. 'T is dach, en het is nacht: 'Tis duyster, en 't is claer 'T gaet boven 's mensch ghedacht, 'T gheen sy hier wordt ghewaer. Sy staet in 't minne-rijck Vry, van haers selfs ontslaeghen: Met Godts wil gansch ghelijck: Van niet weet sy te claeghen. In als behoudt sy't velt, En cloeck de over-handt. Natuer is met ghewelt Verdreven uyt haer landt. 