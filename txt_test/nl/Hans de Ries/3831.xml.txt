 OCh mijn hemelsche Vader Daer bouen in uwen troon Mijn handen leg ick te gader Voor v weldaden schoon Mijn hert dat louet v met vlijdt Mijn armen tot v opghestreckt O Godt ghebenedijt. Als ick was in duysterheden O mijn Heer der Heeren goet Ter hellen waert ginck ick treden In Egipten stont mijnen voet Dat quaet met quaet ick loonde doen Die werelt ick beminde V woort en wilde ick niet bevroen. Met Babel had ick my begheuen ‡ Al op den breeden wech Door afgoden socht ick dat leuen O Heer ick was so slecht O aderfonteyne ick v liedt Eenen put al sonder water Groef ick maer en wistes niet. ‡ Ick lach in mijnen bloede Met sonden was ick belaen Doen quaemt ghy O mijn behoedre En spraeckt willet opstaen Ghy sult leuen in eewicheyt V sonden wilt beweenen Mijn armen syn op ghespreyt. Een ander volck ginck ick soecken En meynde v te vinden daer Mijn wonden stonden open Om oly te ontfanghen claer Den wijn was daer met water ghemengt Die borghers van dier stede Deden haeren naesten ghewelt. Bussen en daer toe sweerden Sach ick ghebruycken daer O Heere hooch van weerden Waer is nu v cleyne schaer Dacht ick dickwils in mijn ghemoet Dese sochten oock te dooden Ja vergoten mensch en bloedt. Babel was ick doen en teghen Van dese maeckt ick my vry Met een ghemoet versleghen Buychden ick de knien mijn Met Salemon so riep ick O Heer Brengt my tot uwer weyden Mijn siel verlangt so seer. † Doen ginck ick op der straten Met die bruydt in canticorem Daer hoorde ick v legaten † Met slaende trompetten vroom V heylich woort vercondighen Die leyden my op uwe weghen Al naer Jerusalem Daer wert ick doen ontfanghen † Als een borgher dier stadt O Heer ick had verlanghen † Ghy gaeft my den beloofden schadt ‡ Uwen heylighen gheest in mijn gemoet V gheboden sy my leerden † V Jock is licht ende daer toe soet. Daer vant ick een fonteyne Veel claerder dan Christael ‡ Die poorten syn certeyne Van peerlen altemael Die straten syn van louter goudt Int middel stont verheuen Den boom des leuens gheboudt. Den wijn werdt daer ghedroncken Suyuer en daer toe claer Reyn oly werdt my gheschoncken Van Christus in mijn wonden daer ‡ Men strijdet daer oock al om prijs Met gheestelijcke wapenen In dat geestelijcke Paradijs. Gheen ghewelt en is daer inne ‡ Noch eenighe Heerschapy Al die daer woonen binnen ‡ Sijn Coninghen van sonden vry † Op die weyde werden sy daer gheleydt ‡ Christus is haren herder * Vol ghenaden en waerheyt. Dit is die stadt des Heeren ‡ Die bruydt die coninghin Blinckende met witte cleeren Claerder dan die sonne schijn Van Christus is sy toebereydt † Met gheestelijcke duechden Haren coninck sy verbeydt. Doen buychde ick mijn knyen En sprack O schepper mijn V loue ick tallen tyen Die my ghenadich wilt syn Die my wt Egypten hebt gheleydt † Met den verloren sone Dat eewich leuen toegheseyt. Als ick v nu had ghevonden O ghy coninck van Israel Ick dacht ick moet vermonden ‡ Uwen lof met Zerubabel Tegen die vyanden hief ick op mijn stem Om die mueren op te bouwen Al van Jerusalem. Die vyanden waren vele Om wt te royen my Twee leghers tot dier stede † Deen was die hoer van Babel vry Dat ander dat was ick denck dat beest ‡ Dat Johannes sach oprijsen Vander aerden onbevreest. Eenen windt had hem verheuen Van Babel wtghegaen * Eenen stroom die quam ghesleghen Om my te nemen ghevaen Dat beest dat quam gheweldich voort Het schoot vierighe pijlen Om my te brenghen ter doot. Als Leeuwen sy my omginghen Van achter ende vuer Maer O Heer ghy hielpt my springhen Met Dauid ouer den muer Die haren mijns hoofts hadt ghy ghetelt Niet een en costen sy ghecrencken Want ick stont in dijn ghewelt. V moet ick Vader louen Ghenadighe Heere soet Want sy ginghen noch berouen Mijn tijttelijcke goet Dat ghy my Heere weerdich acht Om veruolginghe te lijden Van dit verkeert gheslacht. Nu moet ick dan gaen dolen Met Abraham op dat velt En my berghen in holen Met die Joden een syn ghetelt ‡ Die in Machabeen waren versmaet Lieuer met haer te steruen Dan te laten mijns vaders raet. Een wtlander moet ick wesen * Ter werelt een gaepspel Om Christus leer ghepresen Ben ick verwesen te zijn rebel Een vremdelinck ben ick nu bekant Als een Pelgrim so wy lesen Gae ick dolen achter lant. Maer O Heere verheuen Ick bid v helpt my ras Seynt uwen Enghel op mijn weghen † So ghy dedet Tobyas Oft ick noch viel in der vyanden hant Dat ick v mach belijden O mijn Heer en Coninck valliant. Wilt vast op my betrouwen So spreeckt mijn Godt en Heer Op mijnen wech sal ick v houwen K 'en verlaet v nimmermeer * Ick sal by zijn in water en vier Wilt met meer tot Babel keeren Maer secht de werelt adieu. Adieu ghy boose werelt blint Adieu mijn vrienden al Adieu die my niet meer en kent Adieu om Christus weghen smal Adieu den tijttelijcken schadt Adieu ick moet gaen wandelen † Naer die nieu hemelsche stadt. 