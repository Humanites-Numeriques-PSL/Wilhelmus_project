 TOt troost is die schriftuere Ghegheuen dit aensiet Den vromen die daer puere Die sonde haet en vliet Die doen als Christus riet En volghen syne weghen Tot troost in alle verdriet Is haer Gods woort ghegheuen. Die den Heer nu wilt vreesen En zijn woort ghelooft claer Die de werelt in desen Versaken openbaer † Naer Christus woort tis waer ‡ Werden sy nu beladen Met lijden groot en swaer Al die haer met Godt beraden. Die van zijn quade seden En van des werelts pracht ‡ Afstaet al hier beneden Die werden nu veracht Die menschen leer met macht Versaeckt als nu in desen Gods woort ghelooft met cracht Die wert als nu verknesen. ‡ Den haet van alle menschen ‡ Naer Christus woorden bloot Coemt ouer haer die wenschen Te dienen den Heer minoot ‡ Cruys ende lijden groot Veruolcht en oock verdreuen Ghestort wort haer bloet root ‡ Die hier Godtsalich willen leuen Die van ongherechticheden Afstaet al in dit dal En Godt vreest hier beneden Die treedt op den wech smal Die hem voecht by tcleyn ghetal En soeckt den Heer te vreesen Die moet met groot gheschal Een spot der menschen wesen. ‡ Voor Princen ende Heeren So werden sy ghestelt ‡ Die haer van tquaet af keeren En doen naer Schrifts vermelt Haer leuen met ghewelt Wert haer benomen claerlijck * Den Voghelen wert ghestelt Haer vlees tot spijse openbaerlijck. Dat sien wy aen allen zijden Dat Gods kinderen goet ‡ Om die waerheyt moeten lijden Ja vergoten wert haer bloet Dit doet Babel onuroet Vrienden wilt hier op achten Aen Godts kinderen met spoet Die menschen leer verachten. Maer Broeders wtuercoren En Susters inden Heer Gheeft den moet niet verlooren Maer doet naer Christus leer En wijcket nimmermeer Van die waerheyt ghepresen Door cruys noch lijden seer ‡ So sult ghy salich wesen. Troost v met dwoort des Heeren Van Christo ons verclaert ‡ Wilt ghy met hem vereeren † Neemt op toch onbeswaert Sijn cruys en hem naer gaet Wilt den menschen niet vreesen Weest toch van Christus aert Wilt ghy zijn discipulen wesen. Oock wilt v al verblijden ‡ Int cruysche groot en cleen Moet ghy om die waerheyt lijden Strijdt vromelijck ghemeen † Wie volstandich blijft reen ‡ Die sal toch salich wesen ‡ Vreest der tyrannen gheen Vol toorne opgheresen. Ghy wert ghecroont seer blijde * Met heerlijckheyt seer schoon ‡ Cleederkens wil van zijde Bouen in sHemels troon Die sult ghy daer ten loon Ontfanghen seer verheuen ‡ Blijschap seer groot ydoon Ende een eewich leuen. Oorlof mijn vrienden alle Die daer vreesen den Heer Ghy hoopken cleyn van ghetalle Blijft toch vast by zijn leer Verlaet die nimmermeer So sult ghy al aenhooren ‡ Coemt mijn Ledekens teer Die ick heb wtuercoren. 