 SYt mijns genadich O mijn Godt ghepresen, En door dijne seer groote goedicheydt, Doet wt mijn sonden O Heer wilt ghenesen, Mijn siel door v groote bermherticheyt, Wast my van mijn misdaet die op my leyt, En reynicht my van al mijn sonden, ‡ Ick bekenne mijn misdaedt wijdt en breyt, Mijn sondt is HEER tot allen stonden, Voor v mijn Godt seer groot bevonden. Aen v alleen heb ick gesondicht Heere En quaet ouervloedich voor v ghedaen Ghy behout in v woorden het recht seere Ende blijft reyn in alle oordeel staen Siet ick ben wt sondich zaet onbeqaem Gheboren hier in swerelts pleyne Mijn moeder die heeft my hier oock ontfaen In sonden quaet ende onreyne Dit moet ick belijden ghemeyne. Ghy hebt Heer lief tot die reyn waerheyt schoone Die int herte leyt verborghen seer soet Uwe heymelijcke wijsheyt ydoone Laet my toch weten ende maeckt my vroet Ontsondicht my Heere met Ysop goedt Op dat ick reyn word met waerhede Wast my dat ic snee wit worde met spoet Laet my vruecht hooren blijschap mede Dat mijn ghebeent verhuecht in vrede. Verbercht v aensicht van al mijn boosheden Ende doet wt al mijn misdaden groot † O Godt schept een reyn hert in myne leden Gheeft my eenen nieuwen gheest Heer minoot En verwerpt my niet van v aensicht bloot En neemt v heylghe gheest niet van my Troost my weder met v hulpe tis noodt Dijnen gheest der vrijmoedicheyt bly Onderhoudt mijn siel aen alle sy. Ick wil Heere de ouertreders leeren Uwe weghen en uwe wet met een Op dat haer die sondaren recht bekeeren Van herten tot v mijn Godt int ghemeen Verlost my van mijn bloetschulden onreen Godt ghy die mijnen Godt verheuen Ende mijnen heylant hier zijt alleen Op dat mijn tonghe sonder sneuen Roem v gherechticheyt mijn leuen. Heere mijn lippen doet nu open met vlijt Op dat seer Heerlijck den monde mijn Vercondighe seer als nu breedt ende wijt Den roem ende oock die goedicheyt dijn ‡ Tot offerhande hebt ghy geenen lust fijn Ick wil v anders die toedraghen V en behaecht gheen brantoffer onsijn † Dofferhanden dien Godt behaghen Is een siel beancxt en verslaghen. Een seer beancxt ende verslaghen herte En suldy mijn Godt toch niet verachten Door dijn genaed helpet Sion wt smerten Die mueren Jerusalems met machten Boudt op ende timmert nu met crachten Dofferhanden der gherechticheyt En brandt offeren sult ghy dan achten Op v outaer sullen met bescheyt Caluers tot offer worden gheleyt. 