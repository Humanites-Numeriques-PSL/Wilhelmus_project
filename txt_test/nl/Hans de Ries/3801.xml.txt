 O Godt heylich ende reene Machtich en van grooter cracht Tot v met stemmen ghemeene So roepen wy Heer met macht In dit dal vol van gheweene Neemt op ons v schapen acht. Onsen GODT Heere der Heeren Heylich heylich ghy Heer zijt Wilt v Heere tot ons keeren Weest onsen muer breedt en wijt Wilt dijn cracht in ons vermeeren Goedich Godt ghebenedijt. Woont onder ons Heere machtich Suyuert ons meer ende meer Reynicht ons herten waerachtich Vernieut ons inwendich seer Behout ons altijt aendachtich In dijn reyn en suyuer leer. O eewich Godt hooch verheuen Vermeert in ons t'glooue goet O Christe regeert ons leuen Verlicht gheheel ons ghemoet Heere voor het dootlijck sneuen Ons tot alder tijt behoet. Veruult ons met liefden tsame ‡ Op dat wy houden v wet Stort in ons dijn cracht bequame Om te leuen onbesmet Neemt van ons wech Heer eersame Al wat v aen ons hier let. Bewaert ons voor svyants rade Voor swerelts lust en wesen Bewaert ons voor sonde quade Voor svlees wille mispresen In allen noot vroech en spade Staet ons Heer by in desen. Behout ons in uwe paden En ons sonden cleyn en groot Schelt ons al quijt door ghenaden Verlaet ons in gheenen noot Gheeft ons Heer door v weldaden Een saelghe afscheyt en doot. Godt Vader wy beuelen dy Ons lichaem siele en gheest Christe ‡ maeckt ons van sonden vry Regeert ons al minst en meest † Heylghe gheest zijt ons trooster ghy En leytsman in dit foreest. Eenighe Godt groot van crachten Almachtich Heer stercke Godt Eewighe Godt groot van machten Heere Heere Zebaoth V hulpe wy hier verwachten Ghy zijt ons steenrots en slot. 