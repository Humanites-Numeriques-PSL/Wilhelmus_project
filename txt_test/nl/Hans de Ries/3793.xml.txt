 ICk roep tot dy mijn GODT mijn Heer Wilt my ghenadich wesen Verlaet my nu toch nemmermeer Door dijn goetheyt ghepresen Seynt in my dyn heylighen gheest Leert my v wil in dit forreest En heylicht myn siel in desen. Mijn sonden syn meer int ghetal Dan tzant der Zee O Heere Wiltse my toch vergheuen al Tot v so neem ick mynen keere Maer en wilt toch niet mercken aen Die sonden die ick heb ghedaen Anders so naeckt my droefheyt seere. Treedt niet met my in doordeel recht Maer wilt my ghenadich wesen Verstoot niet Heer u arme knecht Hoort mijn ghebedt opgheresen Castijt my niet in dijn grammen sin Ghelijck als ick wel waerdich bin Maer wilt mijn siele ghenesen. ‡ Ghy zijt Heer die niet en begeert † Die doot der armen sondaren Die van herten tot v bekeert Wildy v goetheyt openbaren Ick weet ghy my niet verlaten sult † Des wilt my vergheuen mijn schult En mijn siel vrede verclaren. Schreyden mach ick wel Heere mijn Voor v mijn Godt almachtich Ick heb ghedaen teghen die wet dijn En teghen v woort Heer crachtich Dijn gheboden heb ick veracht Mijn leuen in sondt ouerbracht Dwelck my berout aendachtich. Maer ick wende my tot v Heer ‡ Wilt ouer my ontfermen Tot my so neemt toch uwen keer Ontfanghet my in v armen Al zijn mijn sonden groot en swaer Ghy zijt seer vol ghenaden claer ‡ Wilt v ouer my erbarmen. Ick weedt dat ick niet waerdich sy † O Heere hooch verheuen Dijn kint ghenoemt te worden vry Noch met v eewich te leuen Maer en siet niet op mijn misdaet Maeckt reyn mijn siel door dijn ghenaet En wilt my Heere niet begheuen. Ghy hebt wt liefden laten slaen Dat lam seer hooch van weerden Aen thout des cruyces seer bequaem ‡ Voor ons sondaers op eerden † Des leuens spijs hebt ghy bereyt Voor die ghene die tot v schreyt Wilt mijn siele oock aenveerden. O ghy mijn Heere en mijn Godt ‡ Op v goetheyt wil ick wachten Gheeft cracht te houden v ghebodt Met hert en alle mijn machten † Maeckt my van alle sonden reyn En stercket mijn betrouwen cleyn Veruult my met nieuwe crachten. Stiert mijn voeten recht ende wel In dijne goede paden Op dat ick daer in wandel snel Wilt my van tvlees ontladen O ghy myn Godt mijn salicheyt Coemt helpet my, niet lang' en beyt Wilt myn siel niet versmaden. 