 VReeset den Heer O ghy menschen al, Want synen dach die staet te comen, Gheeft v tot Godt en tot zijn ghetal, Anders maeckt u het swaer verdomen. Wilt God aencleuen doet rechte boet Staet af van tquaet schickt v ten goeden Schreyende valt den Heere te voedt Wilt v met rouwe tot Godt spoeden. Ghy sondaers al en vertreckt toch niet Doet boete haest al in dit leuen Die werelt en al haer lusten vliedt Wilt v tot Godes dienst begheuen. Spoet v met vlijdt O ghy menschen tsaem Om Godt met lust en liefd tancleuen Wilt niet langher in sonden voortgaen Vreest Godt wilt voor zijn oordeel beuen. Blijft niet langher in v sonden doot Beladen met quaet en misdaden Schreyt tot den Heere met rouwe groot Laet v tot boet en betering' raden. Des Heeren dach coemt seer haestich aen Ten oordeel comt die Heer der Heeren Alle menschen voor hem sullen staen Daerom wilt v tot Godt bekeeren. Godts toorne groodt en gramschap seer snel Godes handt ende sweert sonder sneuen Sal den quaden oueruallen fel Die sonder boet in sonden leuen. Maer die bekeerde sondaren al Die haer van tquaet tot tgoede keeren Ouer haer hem toch ontfermen sal Die stercke Godt die Heer der Heeren. Des neemt den tijt der genaden waer Ghy menschen groot en cleyn met eenen Soeckt Gods goetheyt en ghenade claer Eer ghy aensiet den dach van weenen. 