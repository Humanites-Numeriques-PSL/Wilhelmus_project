 DRoefheyt seer groot mijn siele heeft bevangen, Door kennisse van mijn misdaden al. Mijn sonden groot die ick hebbe begangen, Syn ouervloedich veel sonder getal, Waer ist O Heer dat ick v vinden sal, Om te vercrijghen dijn ghenade, Vertoeft niet langher O Heere comt bal, Tot v so roep ick vroech en spade, Mijn smeecken Heere wilt slaen gade. Ick suchte seer tot v mijn Godt mijn Heere Mijn siele droeuich tot v roept en schreyt Ick ben benout ende verslaghen seere In dieper noot ende in angst gheleyt Mijn sonden al ende oock mijn boosheyt Staen voor my al groot ende cleene Maer tot v Heer mijn siele haer wtbreyt Met claghen en bidden ghemeene Siet op mijn smeecken Heere reene. Sijt mijns ghenadich O mijn Heer verheuen En wilt mijn siel wassen van haer misdaet Schelt quijt mijn sonden en wilt my vergheuen Alle mijn ongherechticheden quaet Mijn arme siele toch niet en versmaet Al ben ick belast met misdaden Tot v so roep ick Heere om ghenaedt Mijn siele wilt van sont ontladen Int water der ghenaden baden. Keert v tot my wilt my Heere verhooren Maeckt mijn siele suyuer reyn ende claer ‡ Ontfangt mijn clagen ende neycht v ooren Al tot my arme sondaer openbaer Ghy zijt alle tijt bermhertich voorwaer Ouer haer die tot v seer schreyen Die op v betrout in alle ghevaer Wilt ghy dijn ghenade wtbreyen Wt toorne in rust en vreed' leyen. † Mijn siel betrout op v o Heere crachtich Op v mijn Godt ende mijn Heere reyn V goetheyt is mijn siel altijt ghedachtich Die ghy bewijst Heere al in dit pleyn Die sondaers die tot v roepen certeyn Bermhertighe Godt mijn siele wacht Op v ende op uwe hulpe alleyn Och dijnen vrede seer hooch gheacht Laet my voelen door dijnes geests cracht. 