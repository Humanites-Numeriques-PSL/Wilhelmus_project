 GHeloeft soo sy de Heere seer goet, Den Godt Israels vriendlijc en soet, Hy heeft syn volleck wt ghenaden, Versocht, verlost ende ontladen. † Hy heeft den horen der salicheyt Seer vol ghenaden ende waerheyt Voortsghebracht ende oock opgherecht In dat huys van Dauid synen knecht. Also hy beloeft hadde certeyn * Door syn Propheten heylich en reyn ‡ Ons te verlossen wt de handen Van onse haters en vyanden. Op dat hy toch bermhertichede Al aen onse voorvadren dede En syn verbont heylich en clare Volbracht ende ghedachtich mare. † Te weten den eedt vast ende sterck Die hy Abraham al in dit perck Onsen voor Vader heeft ghesworen Diens gheslacht hy heeft vercoren. Belouende ons al te gheuen Verlost te zijn in desen leuen Van ons vyanden minst en meest Om hem te dienen seer onbevreest Alle die tijt onses leuens lanck In heylicheyt reyn sonder bedwanck Ende gherechticheyt heerlijck fris Die Godt den Heer behaghelijck is. 