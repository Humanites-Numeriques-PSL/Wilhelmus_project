 AEnhoort ghy menschen alle Neemt waer wel uwen tijt Gaet op den wech seer smalle Neemt niet langher respijt Tot des Heeren ghetalle Wilt v gheuen met vlijt. Dringt door die enghe poorte Die tot den leuen leyt Smal is den wech niet groote Ghelijck als Christus seyt V toch van herten bloote Tot desen wech bereydt. Beschreydt v sondich leuen Draecht rou van herten groot Wilt v tot boete gheuen Oft v siel comt in noot Gods vreese wilt aencleuen Eer v ghenaeckt die doot. Die werelt wilt verlaten Wilt van het quaet afstaen Wilt die ydelheyt haten Den raet des vlees afslaen Ghy sult tot uwer baten Gods ghenade ontfaen. V lampen wilt bereyden Met oly goet en reen Wilt wt v sonden scheyden Met deucht wilt v becleen Uwen Godt sult ghy verbeyden Tot salicheyt ghemeen. Vreest Godt en hout zijn wetten Vliet tquaet en doet het goet Wilt op syn Woort wel letten V in Godtsweghen spoet Wilt v hoop in Godt setten En doet oprechte boet. Wandelt in Christus paden Brengt goede vruchten voort Wilt v met Godt beraden Syn stem neemt waer en hoort Laet v siel in misdaden Niet langher zijn versmoort. Bekeert v totten Heere Ghy menschen groot en cleyn Want synen dach naeckt seere Waeckt op al int ghemeyn Voecht v naer Christus leere En naer zijn leuen reyn. Wie afstaet vanden quaden En Christus woort ghelooft Die neemt Godt in ghenaden Tleuen is hem belooft Dus laet v van Godt raden Weest niet langher verdooft. Maer wie in sonden swaerlijck O menschen dit verstaet Hier wandelt openbaerlijck Wie niet van tquaet af staet Gods toorne seer veruaerlijck Sijn siel niet en ontgaet. Daerom so wilt v spoeden Ghy menschen altesamen Bekeert v al ten goeden Roept toch den Heere aen Schreyt laet v tranen vloeden Ouer v wanghen saen. 