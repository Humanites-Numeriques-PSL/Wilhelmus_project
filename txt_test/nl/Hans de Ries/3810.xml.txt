 LAet ons den Heere dancken reen, Want het is tijt van scheyden, Danckt hem wy die hier zijn by een, Wilt synen lof verbreyden, Prijst den HEER int ghemeen, Al eer wy van hier scheen Laet ons die Heer, Gheuen syn eer, Louen wy hem van herten seer. Wy dancken dy O Heere goet Van alle dijn weldaden Door dijn bermherticheyt seer soet Vergheeft ghy ons misdaden Ghy schenckt ons in dit perck Dijn waerheyt vast en sterck Tghelooue reyn Dijn leer certeyn Gheefdy O Heer ons in dit pleyn. V louen wy crachtighe Heer Ghy onsen Godt ghepresen V te louen mach nimmermeer Van ons vergheten wesen Want uwe goedicheyt Duert tot in eewicheyt Van herten wy ‡ Louen Heer dy Eewighen prijs v Heere sy. Behout ons in dijn waerheyt claer ‡ Sterckt ons inden ghelooue Verbint ons met liefden te gaer Hoet ons voor Satans rooue † Vreed' en gherechticheyt Trou liefde en waerheyt Een leuen claer Heylich voorwaer Wilt by ons wercken openbaer. ‡ Voor den Duyuel HEER ons bewaert Voor valsche leere mede Voor ongeloof voor svyants aert Voor twist ende onvrede Bewaert ons Heer ghewis Voor al wat sonde is O heylghe Godt O stercke Godt Hout ons in dijn wech en ghebodt. Godt Vader Soon en Heylgen geest V tsaem wy ons bevelen Wy moeten scheyden minst en meest Laet ons liefde niet deelen O vrienden als ghy wijt Van een ghescheyden zijt ‡ So bid die een Voor dander reen Dancken wy al den Heer ghemeen. Met stemmen tsaem wy dancken dy O ghy Heer der Heerscharen Wy prijsen v met herten bly Uwen lof wy verclaren Siel, hert ende ghemoet Looft v onsen Godt goet Voor dijn weldaet Ende ghenaedt Sijt HEER ghedanckt vroech ende spaedt. 