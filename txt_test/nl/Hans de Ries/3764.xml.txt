 O mensch neemt waer des Heeren woort Eer ghy versmoort, Gods stemme hoort Comt in een nieu leuen voort Door Christum onsen Heere Datmen in v goede vruchten spoort Met goet accoort Liefde oorboort Aen allen menschen suydt en noort Doende naer Christus leere Als leden syns lichaems teere. Siet dat ghy goede vruchten bringt. V daer toe dwingt int leuen springt Godsbeloften toch wel bedinckt Wat hy in v sal croonen Sijnen Gheest hy alleen in v schinckt Van vreuchden singt V stemme klinckt Gaet altyt recht, niet meer en hinckt Gods gheest wil in v woonen Met vreuchden sal hy v loonen. Bereyt v siel tot nedericheyt Met droefheyt schreyt, hebt rou en leydt Van sonden of Gods maiesteyt Sal v als een vier verslinden In helsche banden eewich bereyt Als die Schrift seyt Met claer bescheyt Wee die sulcx hier naer verbeyt Men salse tsamen binden En eewich verloren vinden. Daerom lieue vrienden ghemeyn Souckt nu certeyn, in Christum alleyn Het leuen goet wt Godt seer reyn Dat in Adam was verlooren Waer door wy gebrocht syn int geweyn Tveele Gods certeyn Tgoddelycke greyn Dat is verstoort, hoort desen seyn Wy quamen int versmooren Al door des duyuels toorn. O Heere gheeft ons goeden raet Eert ist te laet, te mijden tquaet Met uwen gheest ons doch bystaet Om ons te wedervaren Stort in ons v Hemelsche Saet Dat het wel opgaet In goeden graet Al met het reyn bruylofts ghewaet Wilt ons o Godt verclaren Tgheests licht wilt openbaren. Doet ons bystant o Vader goet Door v soons bloet, ons toch behoet Bewaert ons vanden helschen gloet Bevrijt ons Heer van schanden Och menschen doet toch oprechte boet Wert toch ghevoet Haest, seer v spoet Te hooren die Godlijcke groet Verlost wt helsche banden Die eewich sullen branden. O Godt seer groot, wie ist die sach Oyt uwen dach, al vol gheclach Gheen vlees voor v dan staen en mach Als uwen dach van vrake Sal comen al sonder verdrach Naer Schrifts ghewach O droeuen slach Bekeert v noch die gheuallen lach Wilt opstaen en hout wake Christus ist die v Salich make. 