 SYt my genadich Godt mijn HEERE, Sijt my ghenadich O Heere mijn, Mijn siele betrout op v seere, Onder die schaduw' der vloglen dijn, Heb ick Heere mijn toevlucht seer fijn, Tot dat het ongeluck vroech oft spae, Van my wijcke ende voorby gae. Ick roep tot Godt die Heer gepresen Den alderhoochsten Heere seer goedt Godt die hier mijn iammer in desen Tot een eynde maket metter spoet † Hy sandt vanden hemel en hielp soet My van versmaetheden ende leydt Godt sandt syn trouwe ende goedtheyt. Met mijn siele ben ick gheleghen Onder die leeuwen wreet ende quaet Der menschen kindren opghesteghen Sijn als een vlamme die seer opgaet † Haer tanden die syn vroech ende laet Spiessen en pijlen op der eerden Ende haer tonghen scherpe sweerden. Verheft v O mijn Godt verheuen Ouer den hemel en v eer reyn Ouer die werelt sonder sneuen ‡ Sy stellen my Netten in dit pleyn En drucken mijn siel neder ghemeyn Sy grauen voor my den cuyle siet Maer selue vallen sy int verdriet. Mijn hert is bereyt om te louen O Godt mijn herte is nu bereyt Om lof te singhen Godt hier bouen Des waeckt op mijn eere niet verbeyt † Waect op mijn psalter waect op met bescheyt Mijn herpe van gheluyt seer schoone Vroech wil ick opwaken ydoone. Heer ick wil v dancken spoedich Onder die volcken cleen ende groot Ick wil v lof singhen Heer goedich Onder die lieden van herten bloodt Want v goedicheyt Heere minoot Is also wijt Heerlijck ende fris Als den hemel schoon wtghespreyt is. En uwe waerheyt suyuer en claer Is wtghestrecket breedt ende wijt Ghelijck als die wolcken openbaer Haer wtstrecken schoon in deser tijt Verheft v O Godt ghebenedijt Ouer die Hemlen v eer mede Ouer alle des werelts stede. 