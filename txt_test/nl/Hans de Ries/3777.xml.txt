 HOordt int ghemeen ghy menschen groot en cleene Wat ons die Heere aenseydt openbaer Ten sy dat yemant spreeckt hy met woorden reene Sy wedergheboren van bouen voorwaer Wt water en gheest claer Wilt dit wel dencken naer So mach hy wilt verstaen Int rijcke Gods niet gaen. Noch seyt die Heere wilt hier op wel achten Ten sy dat ghy wort als een cleyn kindt En v omkeert van ganscher crachten So en moecht ghy niet dit toch wel versint In myn rijcke bemint Intreden als mijn vrindt Die ingaen int rijck mijn Moeten omghekeert zijn. Dit al ghedenckt ghy menschen alle tesamen Die nu leeft in uwe sonden seer quaet Staet af van boosheyt wilt v versamen Al tot den Heere seer vol van ghenaet Niet langher voorts en gaet In sonden opstinaet Of ghy sult blyuen saen Buyten Gods rijcke staen. Keert v tot Godt wilt het sondighen laten Gaet tot den Heere vol van ghenaden Hebt lief het goet ende tquaet wilt haten Al sydy met sonden swaer beladen Wilt werelt versmaden Beweent v misdaden Roept God aen seer spoedich Om ghenade goedich. Wie oprechte boete hier gaet besijsen Die Heere die maket zijn siele reyn Al in die fonteyne niet om vol prijsen Des bloets Christi so suyuert hy gemeyn Die hem bekeert certeyn En dient den Heer alleyn Des te wijl dat is tijt Keert v tot Godt subijt. Wie tot Godt comet die wordt ontslaghen Van al syn misdaden cleyn ende groot Hy wordt gheheylicht naer Gods behaghen En vernieut door den geest Gods minoot Den mensch in sonden doot Die hem bekeert seer bloot Wert door Gods cracht perfeckt Int nieu leuen verweckt Ghy menschen alle wilt hier naer streuen So moecht ghy gaen in Godes rijcke goet Keert v tot Godt al in desen leuen So moechdy worden een kindt Godes soet Doet toch oprechte boet Keert v om metter spoet So moecht ghy in Gods rijck Vry leuen eewichlijck. 