 O Ghy mijn siel niet en verbeyt Wilt totten Heer oprijsen * Van die werelt neemt v afscheyt Wilt v seluen misprijsen ‡ En oock versaken snel V eyghen leuen wel En alle sichtbaerheden Die v afleyden seer Van uwen Godt en Heer Waeckt op mijn siel wilt tot God treden. O ghy myn siel dit wel versint * Godt alleen is v leuen V salicheyt † toch hem bemint Ruste sal hy v gheuen Van creatueren siet En condt ghy vrede niet Vercrijghen noch ghenieten Den verlooren arbeyt Mijn siele tdient gheseyt Laet v toch eenmael hier verdrieten. Waerom soeckt ghy O siele mijn Helpe ende troost mede Verlossinghe van ancxt en pijn Ruste en waren vrede † Int ghene v niet en mach Helpen wt v gheclach O siel die zijt beladen Hoort my en hier op past Van v druck ende last En can v hier gheen mensch ontladen. Wilt nemen acht daneemt toch waer Het is die Heere ghepresen Die v O mijn siele seer claer † Can helpen en ghenesen Alle uwe cranckheyt Uwen druck ende leydt Waer met ghy syt bevanghen Can die Heere seer bal Van v hier nemen al Mijn sielle maeckt tot hem v ganghen. Seer machtich is die Heere goet † Hy can helpen wt lijden * Hy is vriendelijck ende soet † Die siel moet haer verblijden ‡ Die haer seluen verneert En totten Heer inkeert Met wil en al haer lusten Des O mijn siele ghy Wordt van v seluen vry Keert inden Heer wil in hem rusten Gaet in gaet inden Heere reen Mijn siel wilt niet verbeyden † In Godt is vreucht en gheen ghemeen Mijn siel wilt v bereyden Maeckt nu snel en subijt V eyghen wille quijt V aertsche lust en wensche ‡ Wort arm ende cleyn In v seluen certeyn Als een oprecht ghelaten mensche. Dit is den wech tot vreed' en rust Mijn siel wilt daer op treden Naer het aertsche niet meer en lust * Hoort Godes stemme heden Ghenaed en vrede rijck Een leuen eewichlijk Vreucht troost ende oock claerheyt Vint ghy in Godt seer wel Verlaet v seluen snel O ghy mijn siel treedt inde waerheyt. 