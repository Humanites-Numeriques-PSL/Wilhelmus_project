 ICk wil al sonder beswaren Wt vierigher liefden siet Als nu hier openbaren Dat die Schriftuere bediet Hoe dat al die roepen Heere Heere Ten leuen niet en sullen ingaen Maer die van sonden doen afkeere Ende volghen Godts vermaen. Die de Heere van herten vreesen En houden syn ghebodt Die de werelt verlaten in desen Wt Sodoma scheyden met lot Die Christum recht beminnen Naer den vleesche niet leuen quaet Ten leuen sullen sie gaen binnen Die doen naer Godes raet. Die Christus stemme vaten En zijn paden volghen naer Die en sal hy niet verlaten Maer salich maken voorwaer Ick ben het licht ghepresen Der werelt seyt hy met vliet Al die mijn navolghers wesen Gheue ick dleuen dit aensiet. Hoort nu mijn vrienden allegader Wildy ten leuen ingaen So volghet Christus den ontlader Hy schenckt v dat leuen saen Wildy een Christen wesen Als Christus moet ghy zijn ghesint Den Heer moet ghy van herten vreesen Soudy wesen zijn kint. Want alleen die mijn stemme hooren Seyt Christus met woorden cleen Dat zijn sy die ick heb vercooren Mijn ghetrouwe schaepkens reen Voor dese steld ick mijn leuen Voor haer gaf ick my inden doot Om haer te helpen sonder sneuen Storte ick mijnen bloede root. Dus ghy menschen altesamen Die daer draecht der Christenen naem Wilt v alle onrecht schamen Ende van het quaet af staen Verlaet v ydel romen Dledich ghespreck van Godes woort Wilt totten wech der boeten comen Brengt goede vruchten voort. Paulus heeft ons beschreuen Voor den Heer en mach niemant bestaen Dan die de waerheyt beleuen Int gheloof vruchtbarich voortgaen Want in Christo seyt hy en gheldet Besnijden noch niet besnijden seer Dit wel in uwe herte beldet Dan tvoldoen van zijnder leer. Christus spreeckt oock verheuen Dat alle quaden boom Oock die rancken die niet en gheuen Seer goede vruchten schoon Ja al wat sal worden bevonden Oncruydt te wesen bekent Wert afgehouwen en tsamen gebonden Totten viere dat niet en ent. Hierom ghy menschen naert betamen Wildy Gods tooren ontvlien So vliedet die ledighe namen En doet naer schrifs bedien Rijst wt den slaep der sonden Wert leuendich in gherechticheyt Vliedt den wech tallen stonden Die ter verdomenisse leyt. Vreest Godt van ganscher sielen Hebt hem lief van hert en ghemoet Wilt voor hem neder knielen Hy is vol bermherticheyt goet Ouer haer die hen bekeeren En zijn weghen volghen naer Maer die hem alleen met lippen eeren Wert den Hemel ghesloten claer. Dus wilt het quade haten En dat goede volghen snel Den ydelen roem wilt verlaten Godes raet hooren wel Wilt leuende vruchten bewijsen Rechte boete betoonen alhier Eer ghy hoort dat oordeel rijsen Wijckt van my in dat eewich vier. Dit is bestaen te dichten Wt vierigher liefden saen Al om den naesten te stichten Ende te doen vermaen Hoe dat al die haer Christenen nomen En heel vleeschelijck zijn ghesint In Gods rijcke niet en sullen comen Noch al wat die werelt bemint. 