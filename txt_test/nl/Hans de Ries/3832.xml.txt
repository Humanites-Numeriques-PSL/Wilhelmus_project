 O Menschen aenhoordt, toch ghy creaturen Ghi die ter werelt zijt int aertsche dal Merckt op mijn liet tot deser uren O ghy blinde werelt staet af van sonden al Van die waerheyt laet v leeren Want dat eynde is schier veruult Weynich tijts ghy hebben sult Och waer wilt ghy v keeren. Christus Gods soon sal inde wolcken Hem openbaren seer haest certeyn Om te ondersoecken alle volcken Der gantscher werelt int ghemeyn Den tijt die sal haest wesen Somen siet aen elcken kant Ende aent schrifs verstant So wy by Matheum lesen. Wonderlijcke tekenen sullen daer geschien Aen allen kanten sal wesen gheclach So Christus syn Jongeren ginck bedien Als sy hem vraechden naer den lesten dach Hy ginckt haer tsamen verbreyden En leerdense seer goet Wt reynder liefden soet En laet v niet verleyden. Gheruchten der oorloghen sult ghy hooren Deen volck sal teghen dander strijden siet Christus seyde dit van te vooren Sijn woorden wilt nemen waer met vliet Sy sullen v sprack hy benijden O mijn wt vercooren bloodt Ouerleueren inden doot Om mijnen naem aen allen syden. Pestelencie sal daer oock comen En diere tijden hoort mijn vermaen Haten en benyden salmen den vromen En die God vresen in banden staen Oproer salmen daer aen schouwen Van die quade menschen fel Men sal v doen ghequel Maer wilt vast op Godt vertrouwen. De boosheyt salmen dan sien regeren Om v te trecken van gheloof Maer en vreest toch gheen persequeren Want ghy moet wesen haeren roof Daer sullen veel valsche Propheten Roepen van Christus fijn Hy is in die woestijn Maer tis al ydel vermeten. Och laet v toch al tsamen leeren Want noyt en wasser droeuer dach Dan die toecomst of dach des Heeren Dan salmen roepen o wee o wach Berghen wilt op ons vallen Wy en weten niet waer gaen Droefheyt heeft ons omvaen Sullen sy roepen allen. De sonne die sal verliesen het lichten En oock de mane zijt dies wel vroet De sterren die sullen na Schrifts berichten Wt den Hemel vallen metter spoet Groot gheclach salmen dan hooren saen Onder die boose schaer Die Christus woorden claer Hier hebben willen versmaen. Den Coninck der glorien seer hooch verheuen Christus Godts Soon met zijn Mayesteyt Sal hem in de wolcken dan begeuen Met een mennichte Engelen so de schrift seyt Om die werelt te oordeelen Die basuyn sal daer slaen Dan sullen wy al tsaem Comen voor d'oordeel des Heeren. Dan sullen die schapen van Christus weyden In seer grooter volstandicheyt staen Want die enghelen sullense scheyden Al wt die bocken hoort mijn vermaen Maer die ander sullen beuen Roepen met ganscher macht Waer is nu ons grote pracht Die wy hebben bedreuen. Dan sal Christus wilt toch aenhooren Tot die schapen an syn rechterhant Sprecken O alle ghy mijn wtvercoren Comt en neemt in mijns Vaders lant Vruecht suldy nu ontfanghen Voor alle dat verdriet Dat v de menschen siet Aendeen met verstranghen Oock sal de HEER aen zijn slincker zijde Als een Coninck machtich ghebenedijt ‡ Spreecken tot die quade tot dien tijde Gaet wech die zijt vermaledijt * Haren worm en sal niet steruen Eewich sy sonder ent Sullen lijden torment En Gods aenschijn moeten deruen. Neemt waer O alle groot en cleene Neemt waer den tijt die is naer by ‡ Waeckt op waeckt op al int gemeene Den vur is schier ghecomen vry Christus en sal niet lang beyden Te comen dit neemt acht ‡ Als een dief inder nacht Och wilt wt v sonden scheyden. 