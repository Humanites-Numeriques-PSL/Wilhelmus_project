 Och menschen wilt ontwaken al int ghemeyn Rijst wt den slaep der sonden Wilt het quaet verlaten groot ende cleyn En betert v t allen stonden Al naer des Heeren raet wilt hooren soet Wilt vlieden tquaet, en doen het goet Wilt boete hier beginnen Den Heere wilt beminnen. Den raet des vlees niet volghen wilt Sijnen lust wilt niet beleuen In alle ydelheyt so weest ghestilt Wilt v tot betering gheuen Gaet op den wech der salicheyt Die seer smal is al Christus seyt Die daer op gaen en blijuen Sullen eewich beclijuen. Maer als den wasse voor den vier smelt En ghelijck stoppelen branden Sal Godt ghelijck de Schrift vermelt Den Godtloosen doen tot schanden Ja gelijck doornen en dijstelen voorwaer Door cracht des vyers verbrant worden claer Also sal die Heere der Heeren Straffen die haer niet bekeeren. Sulcks heeft ons de Heere verclaert Door syn knechten en Proppheten Dat hy alle den Godtloosen aert Sal straffen die hem vergheten Hy sal haer ontmoeten als een Leeuwe fel Dus beuet voor hem ghy hooge bergen snel Ghy hoochmoedige menschen tsamen Ghy aertsche al met namen. Gedenct den toren des Heeren swaer Ouer Sodoma bewesen Die hy metten viere verslonde claer Om haer sonden mispresen Die Enghelen hy gheslagen heeft Wt den Hemel des ghy alle voor hem beeft Die daer vol zijt bevonden Van misdaden ende sonden. Bekeert v al ghy menschen tsaem Soeckt den Heer so moechdy leuen Wilt van u sondich leuen afstaen Tot Godt wilt v begheuen Beclaecht uwe sonden cleyn en groot Beweentse snel met tranen bloot Verscheurt v hert en niet v cleeren Al voor den Heere der Heeren. Wilt v die van Niniue maken gelijck Als Dauid en Manasses dede Doet boete voor God in hemelrijck In stof en asschen mede Laet v recht berouwen dat voorleden quaet Vreeset den Heer naer tgoede staet Wilt die werelt verlaten Tvlees met syn lusten haten. Dus menschen al groot ende cleen Wilt v tot boete spoeden Soeckt Godt en syn ghenade reen Weest cloeck doet als den vroeden Ontwaeckt ontwaeckt alle te saem Bereyt v lampen met olie saen Stelt uwe ledekens teere Ten dienste vanden Heere. Met het bruylofts cleet v ooc al bekleet Wilt toch die stemme vaten Comt ghy ghenoode nu ist al bereet Het tijttelijck wilt verlaten Den ouden mensch wilt begrauen eenpaer Den raet des gheests wilt volghen naer So sult ghy met Christo verheuen Salich syn en eewich leuen. Neemt toch ter herten dit cleyn vermaen Ghy volcken al te samen So sullen in dat boeck des leuens staen Gheschreuen uwe Namen Verhert niet v herte als vele hier voor Maer wilt dwoort des Heeren geuen gehoor So sal v die Heere der Heeren Met die Croone des leuens vereeren. 