 O Menschen al wie dat ghy zijt Neemt niet lang wtstel noch respijt Wilt v toch snel bekeeren Al tot die Heere der Heeren. Wilt volghen der Propheten raet Verkiest dat goede en laet dat quaet Wilt de werelt begheuen En den Heere aencleuen. Verootmoedicht v voor den HEER Buycht v voor syn hoocheyt te neer Beschreyt al dijn misdaden Daer met ghy zijt beladen. Wilt vlieden die eewiche doot Sijnde met sonden beladen groot Wilt v tot boete gheuen So moecht ghy eewich leuen. Neemt een exempel aen den sondaer Die syn misdaet beschreyde claer Inden Tempel ootmoedich Hy creech ghenade spoedich. Die sonders oock hoort dit ghewach Die voor die voeten Christi lach Beschreyde seer haer sonden Sy heeft den vrede ghevonden. Dauid ende Mannasse me Sy riepen aen Godt den Heere Sijnde met sonden beladen Hy nam haer in ghenaden. Bermhertich is de Heer en goet Ouer die siel die tot hem spoet Die haer het quaet laet rouwen Verlost hy wt benouwen. Daerom ghy sondaers groot en cleyn Waeckt op, waeckt op al int ghemeyn En staet af vanden quaden Och wilt v laten raden. Suyuert v haest den Heer verbeyt Treckt wt, treckt wt dat sondich cleyt Doet wech v godtloos wesen En vreest den Heere ghepresen. Verscheurt dijn hert en dijn ghemoet Buycht v al voor den Heere goet Belijdt hem dijn boosheden So coemt v siel in vreden. Wilt leuen in gherechticheyt Van die werelt met haer lusten scheyt Gheeft uwe leden teere Ten dienste vanden Heere. Den dach des Heeren die naket seer Daerom bekeert v meer en meer Wilt voor syn oordeel beuen Oft ghy mist deewich leuen. Haest v doet boet alle ghelijck Wilt ghy leuen in Godes rijck Anders sult ghy met schanden Int eewighe vier branden. 