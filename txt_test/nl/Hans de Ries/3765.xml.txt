 COemt al tot my, Ghy die daer zijt beladen Spreeckt Christus vry Ick sal v al versaden Ghy belaste sondaers al tsaem Coemt al tot my spreect hy bequaem Hoort dese faem Die zijt belaen Wilt niet meer tot onreyne watren gaen. Den wech seer reyn Die waerheyt seer verheuen Ben ick alleyn Seyt Christus hier beneuen Dat leuen en die verrijsenis Dat broot al vanden Hemel fris Hy die Heer is Een spijs ghewis Naer der Schriftueren ghetuyghenis. Die deur voorwaer Totten eewighen rijcke Is Christus claer Gods sone eewichlijcke Des werelts licht en leeraer goet Onsen helper en meester soet Die ons behoet Al door zijn bloet Des leuens fonteyn die oueruloet. Ghenade groot En quijtschelding van sonden Ghevrijt van doot En vanden duyuel ontbonden Worden al die gheloouen reen In Christum onsen Heer ghemeen Verlost certeen Wt al gheween In hem is den schadt des leuens alleen. Die honghert groot Comt al tot desen Heere Eet van dit broodt, Vanden hemel ghedaelt neere So honghert v siel nimmermeer Wie daer van eet sal leuen seer Naer Christus leer Des gheeft hem eer Van desen broode neemt niet uwen keer. Coemt int ghemeyn Ghy die dorst groot en cleene Tot dees fonteyn Drinckt leuende water reene So sult ghy leuen eewichlijck Hier bouen in des Heeren rijck Sonder beswijck Coemt al ghelijck Van desen water neemt niet uwen wijck. Die waerheyt al Ende der wijsheyt schatten Men vinden sal In Christum wilt dit vatten Hy doopt ons met Godlijcken vuer En spijst met syn Goddelijck natuer Sijn creatuer Dit maeckt haer puer Salich is die hy lauet alle ur. Melck ende Wijn Des leuens spijse goedich Wilt die Heer sijn Om niet ons gheuen spoedich Waerom gheefdy siluer en gout Voor dat v siele niet en bout Ghy slaet toch fout Christum aenschout Ghy alle die belast zijt en benout. Hoe langhe sult Ghy menschen noch met hoopen Door eyghen schult Tot doode Aderen loopen Hoe langhe sult ghy dat leuen daer Soecken, daert niet en is voorwaer Buyten den vaer En Christus claer O ghy arme verdoolde schaer. Hoe lang sult ghy Die schaduwe voor den lichte Dwelck niet gheeft vry Dat recht volkomen ghesichte Beminnen en oock hangen aen Dwelck v siel niet en can versaen Wilt tot Godt gaen Ghy sult bestaen Als des Heeren basuyne sal slaen. Daerom v spoet Wandelt op seker straten Christus seer goet Neemt die tot uwer baten In hem is dlicht en dleuen al Gaet tot hem in, ghy vint dat bal Hoort Schrifts gheschal Rijck int ghetal Hy met zijn gauen v veruullen sal. Des v bereydt Om totten Heer te treden Maeckt v afscheyt Van al v aertsche seden Des vlees wellust en synen raet Treedt wt en totten Heer ingaet V wijsheyt quaet Gheheel versmaet Bereyt v siel eer het is te laet. Scheyt v, scheyt v Van allen creatueren Bereyt v nu Vertreckt noch dach noch uren Dleuen des vlees laet met bescheyt V worden tot een teghenheyt Voor blijschap schreyt Voor vreucht hebt leydt Neemt waer Godes stem en v bereyt. Weest onlustich Aen swerelts heerlicheden En zijt dorstich Al naer het woort van vreden Wilt begheeren dat Hemels broot en sleuens wijn in uwen noot Om van die doot Dijn siel minioot Te verlossen en van lijden groot. Des haest v ras Tot die maeltijt des Heeren Al op dit pas Wilt gheen onschult vermeeren Des Heeren basuyn die klinckt seer hel Sijn boden roepen lustich wel Gaet in seer snel Doet vry aenstel Des leuens spijse neemt sonder ghequel. Neemt waer die stem Des Heeren alle tsamen En treedt tot hem Wilt tot syn maeltijt versamen. Ghy creupele, lamme en blinde me Vergadert v daer is noch ste Tis Godes be Volcht dese ze Coemt ende ontfangt des Heeren vre. 