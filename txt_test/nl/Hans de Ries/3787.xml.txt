 VVaeckt op mijn siel treet totten Heere, Want het is meer dan tijt, Dijn vyanden stercken haer seere, Om v te leueren strijdt, Spoedt v tot Godt met vlijt, Want van hem comt v hulpe meere, Haest v neemt gheen respijt. Wildy O siele langher beyden Sonder tot die Heer dijn Om hulpe en bystant te schreyden So meerdert druck en pijn Daerom O siele mijn Laet v tot Godt om hulpe leyden Keert v tot zijn aenschijn. ‡ Mijn vyanden veel zijn bevonden Die mijn siel met ghequel Bestrijden Heer tot allen stonden Seer listich ende snel Als ick soeck ruste wel So opent hem niet om doorgronden Tghewelt mijns vyants fel. Ghy weet mijn lijden Heer ghepresen Aensiet mijn siel in noot Mijn bespotters Heere in desen Sijn int ghetal seer groot Waer ick my keere bloodt Des menschen spot mijn siel moet wesen Staet my by Heer minoot. ‡ Mijn vrienden die my Heere plachten Vriendlijck te wesen siet Seer smadich sy mijn siel verachten Ick ben der menschen liet Daerom mijn siel met vliet Wilt niet meer menschen troost betrachten Want sy zijn als het riet. Tot v o Heere wil ick vluchten ‡ Ghy zijt mijn hulpe sterck † In ancxt en noot so wil ick suchten Tot v Godt mijn bolwerck ‡ Mijn deel daer ick op merck Voor mijn vyant laet my niet vruchten Staet my by int strijdtperck. † Gheeft my cracht, Heer laet niet tot schanden Hier comen uwen knecht Staet neuen my sterckt my de handen Als ick ben int ghevecht ‡ Bewaert my wel en slecht Int midden van al mijn vyanden In uwe waerheyt recht. Op v hulp Heer tot allen tijden Wilt mijn siel hopen claer † Met v spring ick zijnde in lijden Ouer die mueren daer Ghy sult helpen voorwaer Mijn siel van al die haer benijden Door v cracht openbaer. 