 LOoft den Heer O ghy siele mijn, Singt lof en danck v Godt en Heer, Prijst hem seer den verlosser dijn, Wilt hem louen, meer ende meer, Met herten reyn gheeft hem zijn eer, Die v hielp seer, wt veel ellenden, Mijn siele wilt hem lof toewenden. V looft mijn siel mijn Godt seer goet ‡ Mijn salicheyt mijn sleuens cracht * V altijt te louen met spoet En te dancken met voller macht Is mijn siele Heere bedacht † Die lach versmacht, en doot in sonden Maer nu door v ghenaed' ontbonden. Ick was in angst in grooten noot Beladen met boosheden swaer ‡ In veel sonden mijn siel lach doot Ick was des Duyuels kint voorwaer Naer synen raet seer openbaer Leefde ick claer, en ginck ter hellen Mijn siel naeckte een eewich quellen. Maer v mijn Godt ick louen moet Van v weldaden groot en cleen Ghy spraeckt tot my met stemmen soet Seer vriendelijck met gheluyt reen Mensche seer ras wilt van tquaet scheen † Hoort my alleen, betert v leuen Een eewich Rijck sal ick v gheuen. Naer v mijn Godt mijn salicheyt So dorstet seer die siele mijn Mijn sonden heb ick seer beschreyt Met rouwe groot en herten pijn Ick sprack gaet in O Heere fijn In die siel mijn, suyuert haer seere Weest haer Gruydegom ende Heere. Ghy maeckte v wooninghe reyn ‡ Des looft v mijn siele altijt By my alhier in swerelts pleyn En hebt Heer my ghebenedijt Mijn sonden al die schout ghy quijt Mijn siel subijt, hebt ghy ontbonden Vrede quaemt ghy haer hier verconden. Des loof ick v mijn Godt mijn steen Van dese dijn ghenade groot † Lof ende prijs mijn siel alleen V sal singhen tot inden doot Vwen lof O mijn Heer minoot Wil ick seer bloot, altijt vermeeren Mijn siele looft v Heer der Heeren. Al bouen des ghenade schoon Met gheest ende crachtichen vier ‡ Hebdy mijn siel ghedoopt ydoon ‡ In dijn wasbat ghereynicht hier † Naer v Goddelijcke manier Met goet bestier wt dy gheboren ‡ Dleuen verseghelt wtuercoren. † In dijn gheestlijck auentmael puer Spijsdy my Heer met sleuens spijs Ghy voet my met Godlijck natuer ‡ Dat broot al vanden Hemel wijs Met sleuens stroom wt paradijs Met soet iolijs, mijn siel ghy drencket Den nieuwen wijn ghy my inschencket. ‡ O Ghy mijn Godt mijn Herder sterck Ghy leydt my aen den water cant Godlijck voet ghy my in dit perck Ghy weydt my op dat groene lant Ghy opent dijn Hemels verstant † Tot onderpant, gheefdy verheuen Uwen gheest Heere in dit leuen. Des looft v siel gheest en ghemoet Van alle dijn weldaden tsaem V loef ick Heer met stemmen soet Van dijn ghenaedt aen my ghedaen Mijn siel seyt lof Heer uwen naem Sy sal bequaem teewighen tijden Uwe weldaden groot belijden. Looft den Heer ghy zijn heylgen al * Ghy Enghelen in Shemels throon † Danckt hem seer ghy heylich ghetal Looft den Heere met ghesanck schoon Singhet hem lof en prijs met thoon Ghy die syn loon verbeyt ghestadich Dancket hem seer den Heer ghenadich. 