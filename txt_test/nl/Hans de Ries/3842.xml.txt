 HOe lieffelijck so syn O Heere, Uwe wooninghen ende seer reen, Mijn siel verlangt en suchtet seere, Naer uwe voorhouen Heer niet cleen, Mijn lyf ende siele haer met een, Seer verheugen ende verblyden, In Godt die leeft tot allen tijden. Want den vogel een huys heeft vonden Ende oock die Swaeleme mede Heeft eenen nest tot deser stonden Daer sy haer ionghen leyt met vrede Dat zijn O Heere met waerhede Uwe altaren seer hooch gheacht Mijn Godt en Coninck seer groot van macht. Wel die ghene die daer woonen goet In uwen huyse seer verheuen Die louen v alle tijt seer soet Salich is die mensch sonder sneuen Die v hier houdt in desen leuen Voor zijn sterckheyt in alle ghevaer En die v van herten volghen naer. Die hier alhier gaen door het iammer dal Ende maken fonteynen aldaer Die leeraers die worden tsamen al Met vele seghens verciert voorwaer Sy behouden douerwinning' claer De een naer dander datmen siet wel Den rechten Godt sy te Sion snel. Heere Godt Zebaoth seer machtich Aenhoort het roepen en bidden mijn O ghy Godt Jacops sterck en crachtich Verneemt mijn smeecken op dit termijn Godt onsen schilt ende hulpe sijn Aenschouwet toch ende oock aensiet Dat rijck dijnes ghesalfden met vliedt. Want eenen dach O Heere goedich In v voorhouen en shemels troon Is beter dan hier duysent spoedich Ick wil lieuer die duere ydoon Wachten in mijnes Gods huys seer schoon. Dan lang te woonen op te wesen Bijden Godtloosen seer mispresen. Wandt een son en schilt is ons Heer Godt Hy gheeft ghenade ende eere Die vrome die houden zijn ghebodt En sal hy niet tot gheenen keere Laten ghebreecken nimmermeer Heere Zebaoth â€  wel salich is Den mensch die op v betrout seer wis. 