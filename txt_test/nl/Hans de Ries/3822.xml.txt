 OCh vrienden altesaem, Wilt vast op Godt betrouwen Vrymoedich wilt voortgaen Aen die waerheyt wilt v houwen † Heft op v hoofden siet Laet v beweghen niet * Oft anders v naket swaer verdriet. Staet vast en wel ghemoet Om den Heer te behaghen ‡ Wederstaet vlees en bloet ‡ Want den vyant leyt v laghen * Den draeck die schiet seer fel Vyerighe pijlen snel Om ons te brenghen int ghequel. Sijn leden zijn seer onstelt De poorten der Hellen rasen Om dat die waerheyt is int velt En de Basuyne wort gheblasen Daerom is hy ghestoort † Tgaet ons naer Christus woort ‡ Wy moeten al door die enghe poort. In pijn in ancxt ende lijden Moet die bruyt Christi baren Sy comen van alle zijden Om haer met cruys te beswaren Die werelt maeckt op ons ghetier Door sweert water ende vier O Heere moeten wy treden hier. * Wy worden so seer ghehaet En bespot in desen leuen Om Christus dat edel zaet Die fonteyne hooch verheuen Worden wy als ketters beclaecht ‡ Van deen stadt in dander gheiaecht Van quade menschen onuersaecht V woort O Heere bloot Moghen wy niet vertellen Deen dreycht ons metter doot Dander verdoemt ons ter Hellen Ghebonden op die pijnbanck Stom als een Lam is onsen ganck Aenden staeck men ons leuent verbrant. ‡ O Heere onsen Vader Wilt ons ghenadich wesen Verlost v kinderkens algader En laet ons toch gheen weesen Wast af ons traenkens al Helpt ons wt dit gheschal ‡ Want Heere desen wech is smal. Och ghy mijn schaepkens tsaem Wilt v tot my wtstrecken Vollecht my naer bequaem Ick sal v tot my trecken Mijn armen zijn opghedaen Coemt wilt blyschap ontfaen In dat eewighe leuen suldy gaen. Verhuecht v en weest blijde Doet aen myn crijgherinne Blinckende cleederen van sijde * Weest gheestelijck van sinne Vreest Duyuel hel noch doot Want ick quam in uwen noodt † En vergoot voor v mijnen bloede roodt. ‡ Den tooren heb ick ghestilt Uwes Vaders hooch verheuen Ick ben die fonteyn wie wilt * Die drinckt sal eewich leuen Ick heb den Goliath seer claer Die v beschmite daer Heel ouerwonnen dit is waer. Ick ben den naghel Jaels Die Sisarim thooft naghelde ‡ Die mijn schaepkens voor Baals Propheten bewaerde Ick heb den Leeu en Beer Ouerwonnen dit is cleer Die v soeckt te voeren van mijnder leer. † Mijn bloedt is de roode zee Daer duer ick v behielle ‡ Ick ben dat hemelsche * Man, dat voor v nedervielle † Ick ben den herden steen Daer dat leuende water reen ‡ Wt vloyt, comt drincket alghemeen. Ick ben Sampson seer sterck * Die de poorten der hellen Nam wech al wt haer perck En op den berch ginck stellen ‡ Jacops leer ben ick ghenaemt V toch met my versaemt Wilt ghy niet syn eewich beschamt. * Ick ben den wech certeyn Die waerheyt en dat leuen ‡ Den wijnstock in liefden reyn Die mijn rancxkens verheuen † Verlooft heb van tghewelt ‡ Des vyants het dient ghemelt * In vrede so heb ick haer ghestelt. Des ghy mijn rancxkens teer Al moet ghy hier veel lijden Blijft toch vast by mijn leer Wilt vromelijcken strijden † Mijnen name belijdt In dese werelt wijt Ghy die aen my ghelouende zijt. Sydy in smenschen haet En swerelts spot in desen V troost en toeverlaet Ben ick die Heer ghepresen Ick sal v eenmael wel Nemen wt al ghequel Blijft vast by mijn woort en bevel. Des ghy mijn vrienden al Wilt op desen stem letten Ghy Godts heylich ghetal Laet v toch niet versetten † Al van de waerheyt claer So sult ghy al hier naer Verblijden by onsen Hemelschen vaer. 