 AL leue ick in druck in groodt ghequel, Al is mijn lijden noch so fel, Rebel wil ick niet wesen, Gods oordeel is goet, Synen name moet, Altijt worden ghepresen. Al wort ghy verdruct veracht en versmaet Belaecht bespot hoe dat het gaet Weest altijt wel te vreden Maket gheen ghecrijt Gheduldich hier lijdt Twert v tot salicheden. Hout v inwendich heel ghelijck ghemoet In lief in leet in suer in soet Int goet hebben en deruen Vollecht dese leer In saecht en in seer In leuen en in steruen. Gheen ergher dinck is hier dan eyghen wil Tmaeckt tusschen Godt en ons gheschil Seer soet comt hy invloyen Als wil is versaeckt Dan wort Godt ghesmaeckt Het doet in deuchden groyen Dan werter gebooren een geestlijck man Die hem opgeeft en offren can Voort aen naer Godts behaghen Die met danckbaerheyt Wat hem Godt opleyt Can lijden sonder claghen. Siet dit is die rechte nieuwe beboort Als doude vlees verdrinckt, versmoort Door twoort van lijdtsaemheden Dan sterreft den mensch Sijnen lust zijn wensch En al zijn sinlijckheden. Niemant en can onse siele gheschaen Als wy volstandich blijuen staen Sathan, doot noch oock helle De onlijdtsaemheyt Die doet ons groot leydt Sy brengt ons int ghequelle. Dat wapen daer Christus mede verwan Dat hels Serpent voor alle man Hy is niet om volprijsen Twas oock lijdtsaemheyt Dus weest hier bereyt Te volghen syn afuijsen. Onsen Heere most in syn glory gaen Door druck lijden ten is gheen waen Dees baen moet ghy verkiesen Versmaet ghy die les Sijt toch seker des V siel sult ghy verliesen. 