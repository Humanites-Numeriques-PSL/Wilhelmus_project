 OCh Broeders wtuercoren En Susters int ghemeen Die wt Godt zijt gheboren Door Christum den leuenden steen Naer Godts woort wilt toch leuen Dorst naer dat water claer Dat Godt wt liefden ons wilt gheuen Esaias tuyghet openbaer. Godt spreeckt vol van ghenade Jeremias int tweede siet Ick ben de leuende fonteyn adre Wijn en melleck gheef ick om niet Wie dorst naer dese goeden Ende drinckt daer van eenpaer Van diens lijue sullen vloeden Stroomen des leuens claer. Noch meer vind ick geschreuen Wie van dit water drinckt Dat hy daer door sal leuen In dat eewich leuen dat springt Christus seyt ons te voren Johannes int derde leest Wy moeten syn wedergheboren Wtten water ende gheest. Herboren moet ghy wesen Vlees en bloet v ontslaen Dat en mach so wy lesen Het rijcke Gods niet in gaen Voor al wilt toch afsteruen Den ouden mensche met vliet Godts rijck sult ghy beeruen Daer aen en twijuelt toch niet. Gods gheest is onsen ghetuygher In onse herten soet Dat wy zijn ghewassen suyuer Al in het lammekens bloet Van allen onsen sonden Die ons maeckten beswaert Maer nu weder ontbonden Door Christum onsen Aduocaet. Hy heeft ons wtuercoren Verlost vanden vyant fel Ende ons ghemaeckt wilt hooren Burghers in Israel En oock mede erfghenamen Al van zijn heerlijckheyt Dit te belijden wy ons niet schamen Voor die werelt wijt en breyt. Het beest dat sy belijden Is den draeck van bloede root Die daer soeckt tot allen tijden Godts volck te brenghen ter doot Doet aen het Harnes des Heeren Broeders en Susters al tsaem Die vyant coemt ons temteren So ons Petrus doet vermaen. Wilt nu vromelijck vechten. Uwen Coninck hem vertoont Op dat ghy met Godes knechten Op Syons Berch wert ghecroont Oock als vrome campionen Maeckt u al op de baen Den Draeck is op aerden ghecomen Teghen ons ten strijde te gaen. Dach noch nacht hy niet rustet Maer ghelijck een Leeuwe quaet Gods gheeft hy gheern wtblusschet Quer al stroyt hy zijn saet Hier teghen wilt gheloouen En stercken v ghemoet Door tghehoor comet van bouen Van Godt den Vader goet Hoort die basuyne blasen In Edom is het gheschal Want die Helsche poorten rasen V te trecken van den wech smal Vergadert v met sede En hoort der boden gheluydt Die daer vercondighen vrede Tot Sion des Heeren bruydt. Die wachters op Sions toren In middel Jeruzalem Blasen maer wie mach hooren Een so lieffelijcken stem Dan ghy Godes ghemeent Ghy die daer zijt verciert Met zijde en edel ghesteente Naer Godes Woort ghemaniert. Die syde heerlijck ghepresen Is gherechticheyt die Godt gheeft Die wt den slaep der sonden is gheresen En naer den vleesche niet en leeft Dat ghesteente daer en bouen Sijn goede vruchten bequaem Die daer spruyten wtten ghelooue Sijn Gode aenghenaem. Alle die met Syon haer begheuen Op den berghe Hermon Die hooren sonder sneuen Moyses Liedeken singhen schoon Te voeren is v ghegheuen Den naem uwes Vaders siet In uwe voorhoofden gheschreuen Daerom en vreest toch niet. En wilt v oock niet beswaren Christus is nederghedaelt Tot troost moet ickt verclaren Het lam heeft voor ons betaelt Maechden so zijn sy alle Die dat Lam hier volghen naer Dit is Gods heylich ghetalle Sijn wtuercoren schaer. V beeft door zijn adherenten Die veel sy ouer al Soecket Godes ghesenten Hier in dit aertsche dal Te moorden en te branden Leuendich aen eenen staeck Dat gheschiet in vele landen Doort beuel al vanden draeck. Maer die dit Beest aenbeden Ende teecken hebben ontfaen Die syn des vyants leden Synen loon sy sullen ontfaen Onsen Godt sal haer schencken Inden kelck der gramschappen siet Daer en valt dan gheen bedencken Om te comen wt verdriet. Pijne sullen sy beeruen Den Poel is voor haer bereyt Haren worm en sal niet steruen Hier noch in eewicheyt Den dach is nu voorhanden So Malachias doet vermaen Als stroo sullen sy branden Sy en connens niet ontgaen. Maer die Christum belijden Den Hertoghe des gheloofs Die sullen haer berblijden In eewicheyt leuen altoos Sy sullen heerlijck blincken Ghelijck der sonnen schijn S menschen hert cans niet bedencken Sulck een vruechde sal daer zijn. Gheen hongher en sal daer wesen Noch dorst in sHemels pleyn Maer dat lam seer hooch ghepresen Salse leyden aen sleuens fonteyn Als Coninghen altesamen Werden wy daer ghecroont Op Syons berch naert betamen So sullen wy worden gheloont. Dese heerlijcke daden Heeft Christus ons toegheseyt Met blyschap ons te versaden Als hy coemt met mayesteyt In die wolleken verheuen Met het Heyr des Hemels groot Als die basuyn haer gheluyt sal gheuen Staet al op vander doot. Hier in wilt v verblijden Och broeders gheloouich bekent Truericheyt set nu besijden Belijdt Christum aen allen ent Openbaer laet v licht schijnen Voor den draeck dat felle beest Al schiet hy met vierighe pijlen Weest vrymoedich onbevreest. O Heere hooch verheuen Coninck der Coninghen vailliant Vernieut toch Heere ons leuen Gheeft ons dat onderpant Dijn wet int hert ghedreuen Door den gheest des leuens fijn Op dat wy moghen geschreuen Int boeck des leuens zijn. Wilt dit in dancke nemen Broeders en Susters gemeyn Singt den Heer met soete temen Weest vrolijck van herten reyn Want wy sullen triumpheren Met onsen Capiteyn By synen Vader vol eeren Daer bouen in sHemels pleyn. 