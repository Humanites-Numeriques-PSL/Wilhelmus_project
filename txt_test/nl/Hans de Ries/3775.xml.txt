 OCh menschen in dit leuen Die op aerden geschapen zijt Tot Godt wilt v begheuen Doet boete tis meer dan tijt En wilt vastelijck gheloouen In Gods sone van hier bouen Hy is hooghelijck te louen Ouer al die werelt wijt. Godt spreeckt tot onser leere In dat vijfde boeck Moysi siet Onsen Godt Coninck en Heere Hoort wat hy ons ghebiet Een Propheet sal ick verwecken Sonder rimpel ofte vlecken Op zijn stemme moet ghy letten Oft ghy coemt in swaer verdriet. Hy heeft claerlijck gheroepen Johannes tuyghet openbaer Die schrift wilt ondersoecken Sy ghetuycht van my voorwaer Hy is die fonteyn verheuen Wie daer van drinckt sal eewich leuen In syn rijcke sonder sneuen Sal hy verblijden hier naer. Gaet al tot dees fonteyne Ghy die daer dorst coemt voort O ghy menschen al ghemeyne Te Jeruslem is een open poort Daer moecht ghy vry passeeren Al die haer hier verneeren En tot Christum bekeeren En leuen al na zijn woort. Hy is een Coninck machtich. Diet rijck in neemt met ghewelt Gheweldich ende crachtich Den draeck neder ghevelt Die doot heeft hy bestreden Voor ons aent cruys gheleden O ghy menschen hier beneden Maeckt v op en treckt int velt. Volcht Christum uwen Heere Treckt aen dat Harnas coen Verplet v vaten teere Strijdt vroom met Gedioen Laet v lampen toch branden So moeten al v vyanden Vlieden voor v met schanden Wilt dit toch wel bevroen. Wort ootmoedich en cleyne Simpel als duyuen goet Versaeckt v seluen reyne Weest verslaghen in v ghemoet Verduldich wilt oock wesen Als Christum hooch ghepresen Lanckmoedich so wy lesen Vrundelijck ende soet.. Hebt lief die v benijden Blameert uwen naesten niet Doetse goet tot allen tijden Den armen helpt wt verdriet V spijse wilt haer deelen Den ghewonden wilt heelen Laet v dit niet verveelen Want Godt ist diet ghebiet. V zijn die woorden des Heeren Van dlicht des leuens schoon Ghesproocken tot onser leeren Ghebracht wt de Hemels throon En wilt die niet verachten Maer hebt haer in ghedachten Want Christus comt met machten En sal brenghen synen loon. Comt ghy ghebenedijde Ick ben arm gheweest en naeckt Coemt zijt vrolijck en blijde Ghy hebt my vertroost vermaeckt Coemt ghy mijn wtuercoren V heb ick toch te voren Ghestilt mijns Vaders tooren Gaet in v vreuchde naeckt 