 O Israels zaet Inwendich ghy bestaet Te bloeyen delicaet Dwelck niet en sal steruen In v opgaet Sgheeft licht en wijsen raet Die sal v metter daet Die werelt leeren deruen Syon vercoren bruyt Gaet toch v seluen wt Al swerelts wellust fijn Moet ghy hatende syn Aldus leert ons den gheest Godts goet O Syon reyn Al zijt ghy nu in weyn Mijn hulp sal v certeyn Seer haest comen te ghemoet. Reyn onbesmet Moet Syon staen gheset Dit inwendich let In een Godtsalich wesen Sonder een rimpel net Binnen int hert die wet Daer die doot is verplet Die morghenster gheresen Daer is voorwaer den nieuwen mensch Verlaten synen lust en wensch Het oude weten siet En die werelt is haer verdriet Dit zijnse die wtuercoren soet O Syon reyn Al zijt ghy nu in weyn Mijn hulp sal v certeyn Seer haest comen te ghemoet Niet meer en schreyt Syon mijn bruyt bereyt Mijn oogh appel dient gheseyt Mijn beminde voorwaer In eewicheyt Sal zijn v mayesteyt Om dat ghy tonder leyt Verdruckt van tquade schaer Ghy sult noch verheuen staen Bouen alle Berghen gaen Die heuuelen ghemeyn Sullen vernedert cleyn Voor Syon wijcken metter spoet O Syon reyn Al zijt ghy nu in weyn Mijn hulp sal v certeyn Seer haest comen te ghemoet. Met goet accoort Wt Syon sal comen voort Van Jerusalem Godts woort Dwelck nu leyt vertreden Ja gheheel versmoort In des werelts confoort Maer alst sal worden ghehoort Een heyr comt met vreden Die Heydenen met groot gheschal Niemant meer strijden en sal Verschrickt van Syon reen Dan sullen sy ghemeen In Syon blincken verstaet dit vroet O Syon reyn Al zijt ghy nu in weyn Mijn hulp sal v certeyn Seer haest comen te ghemoet. Dit is nu present O Broeders dit bekent Int nieuwe Jerusalem ient Tot Godts lof ist v gheschoncken Sijt niet verblent Het rechte zaet bekent V toch tot Syon went Den gheest sal v ontfoncken Int zaet van Israel Sult ghy bekennen wel Syon in groot verdriet Thuys Israels soemen siet Sal ick verlossen met mijn bloet O Syon reyn Al zijt ghy nu in weyn Mijn hulp sal v certeyn Seer haest comen te ghemoet. 