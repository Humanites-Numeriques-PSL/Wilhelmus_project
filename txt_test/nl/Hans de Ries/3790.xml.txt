 MYn stem O heer wil ick opheffen, Tot v o Godt mijn heere reyn, Mijn sonden groot myn siele treffen, Mijn misdaden die ick certeyn, Hebbe volbracht al in dit pleyn, Met droefheyt groot sy my beswaren, Angst ende noot al int ghemeyn, Moet mijn siel daghelijcx ervaren. Ick voel dijn gherechticheyt Heere Dijn pylen streng' in myn leden Ick sucht, ick claech van herten seere Ouer al mijn quade zeden Van bouen Heer tot beneden So is mijn siel met sondt beladen Ick bid v en heb ghebeden Neemt toch mijn siele in ghenaden. Hoort mijn ghebedt verneemt mijn smeecken Verberghet Heer v langher niet ‡ Siet niet op mijn groote ghebreecken Die verborghen oock zijn gheschiet Mijn siel met ghenaden aensiet Ick smeeck v Heer wilt my verhooren Wt Dieper noot en swaer verdriet So roept mijn siel neycht toch v ooren. Comt helpet Heer wilt niet lang' beyden Troost mijn siel die bedroeft is seer Ick sucht ick claech sy doen my schreyden Mijn sonden groot meer ende meer Want teghen dy mijn Godt en Heer Heb ick misdaen seer oueruloedich Met rouwe groot neem ick mijn keer Tot v mijn Godt vriendlijck en goedich. Wildy op mijn roepen niet mercken Noch oock mijn bidden nemen aen Wildy v oordeel Heer verstercken Teghen my die hebbe misdaen So moet mijn siel voor dy vergaen Gheen plaets en heeft sy om te loopen ‡ Voor dijn gherecht mach ick niet staen Maer op v ghenaed' wil ick hopen. Al ist dat ghy o Heere crachtich Dijn recht oordeel teghen my velt Mijn siel is v goetheyt ghedachtich En heeft haer hoop op dy ghestelt ‡ Want dijn woort o Heere vermelt Dat ghy de doot van die sondaren ‡ Niet wilt so den Propheet vertelt Die haer sonden met rou verclaren. Siet neder Heer en wilt verhooren Die siele ras die tot v schreyt ‡ Sijt ghenadich hout op van toren Siet aen mijn siel met rou becleyt ‡ Int water der droefheyt geleyt Versoncken diep in bangicheden In des doots banden sy verbeyt Heere dijn stem en woort van vreden. O siele mijn wilt niet op houwen Te hopen op dijn Godt seer goet Staet vast wilt zijn hulpe vertrouwen Hy sal v comen te ghemoet Weest lijdtsaem o mijn siel en vroet Al verbercht hem die Heer der Heeren Hy sal noch eens zijn aenschijn soet Der vriendlijckheyt tot uwaerts keeren. O mijn siele wilt nu in lijden ‡ Met lijdtsaemheyt den Heere dijn Verbeyden stil aen allen zijden Laet hem v Heer en leyder zijn In druck in smert en in swaerpijn Want zijnen toorne en zijn weghen Sijn goet en recht o siele mijn En weest Gods wil in dy niet teghen. Staet stil O siel int weder willen Lijdt Godts hant en zijn wercken wel V eyghen wil en wensch wilt stillen Sijnde in ancxt in noot seer fel In des doots pijn en groot gequel In Gods oordeel niet om doorgronden. Oeffent ghedult tis Gods beuel O ghy mijn siel tot allen stonden. In dijne grooste swaricheden Alst niet en schijnt tot alder tijt So staet die Heer by v beneden Int lijden synen naem belijdt Den Heer v Godt ghebenedijt Syn handt ghenaeckt v hier ten goeden O ghy mijn siel sonder respijt Leert Gods oordeel voor goet bevroeden. Hierom mijn siel wilt Godts handt draghen Op Israel Godt wilt hoopen vast V druck v droefheyt en v claghen V banden groot v swaren last Sal hy wechnemen hier op past Hy leyt ter hel, en brengt int leuen Weest ghy mijn siel des Heeren gast ‡ Naer droefheyt groot sal hy vreucht gheuen. 