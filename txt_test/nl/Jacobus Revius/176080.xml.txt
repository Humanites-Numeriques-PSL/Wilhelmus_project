 OPent my, o Heer, u ooren, Wilt my goedichlijck verhooren, Over my u doch erbarm, Die ellendich ben en arm. Wilt mijn siel verlossing' geven, Want u gonste doet my leven: Vwen knecht doch niet verlaet, Want ghy zijt syn toeverlaet. Wilt my Heer, genadich wesen Na u goetheyt hooch-gepresen, Die met een verslagen moet Dagelijcx u val te voet. Vwen dienaer eens verheuge, Dat hy hem verquicken meuge, Die, wanneer de noot hem treft, Syne siele tot u heft. Ghy zijt vriendelijck en goedich, Haest-vergevend' en sachtmoedich Alle die u roepen aen En van herten tot u gaen. Heere, wilt mijn bede hooren, Laet mijn stem u comen voren. Luysteret genadich toe Als ick mijne smeecking' doe. Als ick ben in noot en qualen Tot u coom ick troost te halen, Al mijn roepen is tot dy, Want ick weet ghy hooret my. Geene goden zijn soo hooge Diemen u gelijcken moge. Niemant isser oock soo sterck Die can na-doen, Heer, u werck. Aller heydenen geslachten, Die ghy, Heere groot in crachten, Hebt geschapen, sullen tsaem Buygen voor u hoogen naem. Vwe grootheyt doedy mercken In u wonderlijcke wercken: Ia men speuret breet en wijt Dat ghy God alleene zijt. Leert my uwe rechte wegen, Dat ick wandele ter degen. Bindet aen u mijnen geest Dat ghy van my werd't gevreest. Heer, ick sal u al mijn leven Eer en prijs van herten geven. Vwen name boven al Eeuwichlijck ick loven sal. Want ghy hebbet uyt genaden My bewesen veel weldaden, My verlossend' uyt het graf Daer ick was gevaren af. De hoovaerdige tyrannen Tegen my tesamen spannen, Na mijn leven sy al staen Sonder acht op u te slaen. Maer ghy, Heere, zijt genadich, Traech tot toren, seer weldadich, Vwe gonst is wonderbaer, En u woort blijft eeuwich waer. Vwe oogen tot my wende, Nieuwe crachten in my sende, Vwen knecht maeckt onvertsaecht, Helpt den soone van u maecht. 