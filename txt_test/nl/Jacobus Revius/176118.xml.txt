 ALs ick met droefheyt was beladen Ick riep tot God, en uyt genaden Heeft hy geneyget syne ooren Om mijn gebeden te verhooren. Van onbeschaemde laster-monden, En valsche lippen ongebonden Die booslijc schenden mijne eer Wilt mijne ziel doch redden, Heer. Wat can de valsche tong' uytrichten Met haer vergiftich leugen-dichten? Wat baten de geveynsde streken En al het leelijck leugen-spreken? 'tZijn scherpe pijlen, die een stercke En cloecken schutter stelt te wercke. Sy geven een soo heeten gloet Als brandenden jenever doet. O wee my! dat ick dus moet swerven In Mesech, en Gods wooning' derven! Dat ick in Kedars tenten blijven Moet, daerse niet dan boosheyt drijven! Mijn siele wort het al-te-bange Dat ick verkeeren moet soo lange Met die den vrede dragen haet Als ofse waer het meeste quaet. 