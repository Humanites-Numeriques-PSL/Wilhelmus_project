 O God, verlost my uyt de handen Van mijn geswoorene vyanden. Beschermet my, wilt my ontslaen Van haer die tegen my opstaen. Voor de boosdaders my bevrijde Van wien ick soo veel onrechts lijde. Voor sulcke luyden my behoedt Die dorsten na 't onschuldich bloet. Want siet, sy loeren na mijn leven, In een verbont sy haer begeven. De aldersterckste vangen't aen, Die ick doch nooyt en heb misdaen. Ick siese loopen, en haer stellen Om sonder oorsaeck my te quellen. Waeckt op, Heer, en daerinne siet, Ontmoetet my in dit verdriet. Ia ghy, o Heere der heyrcrachten, God IsraÃ«ls van grooter machten, Ontwaecket doch, en u vercloeckt Dat ghy dees heyd'nen eens besoeckt. Bewijst desulcke geen genade Die trouwelooslijck doen het quade. Sy draven op den avont-stont En keffen als een jagers-hont. Ront-om de stat sy henen swieren Met haren mont sy vreeslijck tieren, Gelijck een sweert is elcker woort: Wie isser (seggen sy) die 't hoort? Maer ghy sult lacchen noch, o Heere Met die dus schenden uwe eere. En die als heyd'nen sonder God Hier leven, ghy opt laetst bespot. Wat mijnes vyants cracht betreffet Daer op hy hem soo seer verheffet, Op u vertrou ick onbesorcht, Want ghy zijt my een vaste borcht. God die my doet syn goetheyt smaken Sal my ontmoeten. hy sal maken Dat ick mijns herten vreucht sal sien Aen die quaetwillich my bespien. Doch en beneemtse niet het leven, Maer laetse heen en weder sweven (Dat het mijn volck houd' in gedacht) Werpt ghyse neer door uwe macht. Heer, onse schilt, stoot haer te gronde Om hare wel-bekende sonde, De sonde, diese overluyt Met haren mont self roepen uyt. Laet haren voet gevangen wesen, Om haren trots te-hooch geresen. En om haer vloecken ongetoomt, En om haer liegen onbeschroomt. Verdoetse, Heer, in uwen tooren Tot datse gantslijck gaen verlooren. V heete gramschap haer verteer' Dat niemant van haer wete meer. Op datse claerlijck mogen mercken Wt dese wonderlijcke wercken Dat Iacobs God syn regiment Wtstrecket tot des werelts end. Laet haer dan op den avont swieren En langs de straten grimmich tieren. Laet haer de stat vry gaen int rond' En keffen als een jagers-hont. Laet haer om broot behoeftich sweven, Niet hebbende waer van te leven, En laetse treurich slapen gaen Met honger ende dorst bevaen. Dan sal ick uwe sterckte singen, Mijn hert sal wesen goeder dingen, Des morgens sal ick zijn bereyt Te prijsen uwe goedicheyt. Ghy zijt mijn borcht, in mijne nooden Heb ick alleen tot u gevloden. Daerom sal, o ghy hoochste Heer, Mijn harpe speelen uwe eer. God is mijn toevlucht en mijn veste, Die altijt by my doet het beste, Hy maeckt dat nimmermeer en scheydt Van my syn goedertierenheyt. 