 HEer, die my eertijts hebt verlicht, Ick roepe nachten ende dagen Tot u, en bidde, laet mijn clagen Doch comen voor u aengesicht. Wilt neygen vriendelijck u ooren, En mijn gestadich schreyen hooren. Mijn siel is sat van angst en noot, Tot aen het graf genaeckt mijn leven, Ick ben alreede door-geschreven Beneffens die daer liggen doot. Soo dat men my gelijck mach achten Een mensch ontbloot van alle crachten. Ick ben alree gescheyden af, Gelijck als die die metten sweerde Gevellet, rusten onder d'eerde, Verborgen in het stille graf; Die ghy, o Heer, niet meer gedencket, Na dat u hant haer heeft gecrencket. Ghy laet my in een diepen poel Versmooren, en geheel vervuylen, In duysternis, in bange cuylen Daer ick noch gront noch lant en voel: V gramschap laetty op my woeden Als ongestuyme water-vloeden. Niet een van mijn bekenden is Die hulp of troost my sou bewijsen, Ghy maeckt my haer tot een afgrijsen, Ick sitt' in een gevanckenis, En allen raet is my benomen, Ick weet niet hoe ick uyt sal comen. Door 't cruys is mijn gesicht ontstelt, Ick roepe daeglijcx, Heer almachtich, En streck tot u mijn handen clachtich, Wilt eenmael toonen u gewelt. Wat wachtty? wildy laten mercken De dooden uwe wonderwercken? Sal het verstorven lijck opstaen Om uwe daden te verconden? Of sullen de begraven monden Van uwe goetheyt doen vermaen? Hoe sullen van u trouwe spreken Die onder d'aerde zijn gesteken? Wert op u wonderen gedacht Int doncker, daermen niet can weten? Wie can, daert alles wert vergeten, Op u gerechtheyt hebben acht? Doch u mijn beed' ick vorendrage Vroech voor het lichten vanden dage. Hoe comtet dat ghy my verstoot En houdt u aengesicht verborgen? Van mijner jeucht leef ick vol sorgen, Als die voor oogen siet den doot. Ia u vervaernis moet ick dragen, Die my het herte doet vertsagen. Want over my u gramschap gaet, En u verschrickingen my drucken, Die als een stroom my neder-rucken En quellen sonder onderlaet. Van alle canten sy my dringen, Den gantschen dach sy my om-ringen. Ghy hebt van my gescheyden wijt Mijn naeste vrienden ende magen, Sy die my te beminnen plagen Vertrecken haer van mijne zijd' Al mijn bekenden zijn te soecken, En bergen haer in duyst're hoecken. 