 ICk ben doch niet genegen Tot u, o Clorida, Daerom ben ick u tegen En gun u geen gena, Hoe is verwert, U Ieughdigh hert In 't Doolhof van de minne, Ey weest gerust, Soeckt ander lust, Ghy sult doch niet verwinnen. Ghy sult my niet bekoren Door noch soo soete praet, Liefde gaet verloren, Als ydel in der daet, Ionghman bedaert, Leeft onbeswaert, Wilt vry een ander trouwen, Die u ontmoet Met liefde soet 't sal my niet berouwen. Noch eens doen ick vermanen Op my geen liefde stelt, Ter baet geen sucht of tranen 't zieltje niet meer quelt Op Clorida, Op Silvia, En set doch geen betrouwen, Het werelts goet, Noch hooge moet Doet my niet achter-houwen. 't Mach nu niet anders wesen, Hierom segh ick adieu, Adieu Herder gepresen, Toont u wat meerder schuw, Op hooge staet Ick niet verlaet, Dat doet my niet weer-houwen, Maer Vryers praet Hoe schoon sy gaet En mach men niet betrouwen. 