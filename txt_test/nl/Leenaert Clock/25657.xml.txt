 In onse roepen ende kermen Dat Godt hem onser wil ontfermen, Soo laet // die maet // ons doch betrachten In ons ghedachten. Aenmercken waer toe hy gaet keeren, En sijn barmherticheyt vermeeren, Dat wy // soo vry // die met verlanghen Moghen ontfanghen. Crachtich de zonden hier beclaghen, Want die nu leet en rouwe draghen, Haer is // ghewis // de Heere goedich, En seer lanckmoedich. Op Ninive was Godt verbolghen Maer doe haer beteringh deed’ volghen, Was Godt // doe tot // haer seer beradich, Ende ghenadich. By den teghenspoet int benouwen Staet Godt barmhertioch int aenschouwen, Is groot // in noot // zijn sijn ghenaden Grooter in daden. Groot ist aen Israel ghebleken, Deur t’roepen en t’ghebedt uytspreken, Doe sy // nae by // nu den doot waren Naer Schrifts verclaren. En die den Armen hier bedincken, Int cleeden, spijsen ende drincken, Dees zijn // nu fijn // weerdt te verbeyden Barmherticheyden. Naer Christi Iesu eyghen reden, Die de barmherticheyt hier deden, Sy sal // voor al // haer oock gheschieden Die’t soo berieden. Cortlijck sal hy barmhertich wesen Den ghehoorsamen in Gods vresen, Erbermt // ontfermt // hem haerder spoedich Nu overvloedich. Recht mach men dit aen Paulo mercken, Dat Godt barmhertich in sijn wercken Is siet // t’gheschiet // doe hy sprack coene Wat sal ick doene. In Godes vreese te aenverden, Betrouwende, daer in volherden, Verwerft // beerft // oock vroech en spade Hier Gods ghenade. Int Boeck der Psalmen staet geschreven Dat Godt hem ontfermt hoogh verheven, Als een // ghemeen // vader niet minder Over sijn kinder. Naelatende nu die sondaren Die teghen ons doen, niet beswaren, Maer quijt // altijt // schelden van herten Al sonder smerten. En vergheven al sonder trueren Onsen Naesten tot elcker uren, Wie vroet // dus doet // sal Godt vercooren Nu gheern verhooren. Neemt dit van my liefste int goede, Met eenen Christlijcken ghemoede, Ick groet // u soet // vry onverholen Weest Godt bevolen. 