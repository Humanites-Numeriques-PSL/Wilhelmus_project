 Voor u ziele doch sorghe draeght, Naer het beelt Gods geschapen, geschapen, Ghelijck een cloecke wijse maeght Wilt waken, en niet slapen, slapen. Met neersticheyt t’dient overleyt Waerom nu Godt dit dede, dede, En naer sijn beeldt ons heeft bereyt, Deelt ons sijns wesens mede, mede. Tekenen hy ons daer me gheeft Dat wy nu met verlanghen, verlanghen, Hem nu sullen liefhebben beleeft, En vastelijck aenhanghen, aenhanghen. Claerlijck ons die Schriftuer vermelt, Dat natuere moet blijcken, blijcken, Elck Dier tot den sijnen verselt En bemint sijns ghelijcken, ghelijcken. Laet niet hem eere aen te doen, Want hy schiep u aendachtich, aendachtich, Veel heerlijcker (wilt dit bevroen) Als ander Dieren crachtich, crachtich. Alsoo is die ziel over t’landt Boven die Son seer schoone, schoone, En hoogher van des Hemels standt, T’firmament in den throone, throone. En zijn wy Godt dan soo ghelijck Deelachtich van natueren, natueren, Soo laet ons soecken d’eeuwich Rijck In Ierusalems mueren, mueren. Soo wy weten en wel verstaen Als Godt sal openbaren, openbaren, Dat wy oock sullen wel ghedaen In heerlijckheyt verclaren, verclaren. Daer sullen wy hem sien voorwaer Alsoo hy is gheseten, gheseten, In sijn groote heerlijckheyt claer, En aen sijn tafel eten, eten. Och dat wy doch bedochten dat, Hoe souden wy Godt loven, loven, En danckbaer zijn voor desen schat, Den grooten Godt hier boven, boven. Ter eeren Heer van uwen Naem Moet al ons doen hier enden, enden, Maeckt ons doch weerdich en bequaem Vwen Gheest wilt ons senden, sdneen. 