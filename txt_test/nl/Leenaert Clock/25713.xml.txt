 Vrienden wilt doch bedincken wat Godt heeft voorghenomen, Dat hy by ons nu wil woonen voorwaer, Bereyt doch den wegh op dat hy wis mach comen, Soo Esaias daer van ghetuyght seer claer, Die leeghte allegaer // verhooght, die berghen swaer Verneert, het crom maeckt recht, En t’oneffen heel slecht. Van dispiratie in Gods cracht wilt u wachten, Maer gelooft en betrout, want sy heeft macht Hoept oock niet te seer met ijdelen gedachten Op Gods goetheyt levende onbedacht: Voor Menschen leer u wacht // op die waerheyt hebt acht, Die giericheyt uytblust // hoovaerdich en s’vleesch lust. Haer herten moeten sy noch neerstelijck bereyden, Die hem willen als haren Godt ontfaen, Haer ghedachten reynigen sonder verbeyden Datse Gods macht steedts overleggen gaen T’verstandt open ghedaen // dat Christus nae t’vermaen Mach daer in woonen stil // sijn Geest in haren wil. Liefde moet men hem dan alletijt bewijsen Want groote liefd’ bewijst hy aen ons bloot, Met dryderhand’ gerechten hem laven en spijsen Nu aen sijn leden, die zijn in hongers noot, En in ellende groot // die sal hy dan devoot Roepen seer blijdelijck // comt hier besit mijn Rijck. Naer desen moet men oock hem t’geestelijck voorstellen, Maken bereydt, hy clopt, hem open doet, Belijden onse zonden die ons daeghlijcx quellen Staen daer van af, en doen oprechte boet Soo geeft hy met der spoet // ons sijn genade goet, Vergiffenisse meest // en blijschap in den geest. Gheneuchde sullen wy hebben, en daer beneven T’herde gherecht willich maken bereyt, Ons tot loven en tot dancken hier begeven, Prijsen Gods naem in der eeuwicheyt, Ghelijck als David seyt // ryscht Godt dit met bescheyt, Dieren en soeckt hy niet // noch t’bloedt dat men vergiet. En als wy hem dus dienen altijt sonder beyden, Soo moeten wy verciert zijn t’sijner eer, Met wit, root, en goude, moeten wy ons cleyden, Heerlijck deurnaeyt nae sijns herten begeer, Die consciency teer // moet zijn na Christi leer, Reyn, suyver ende puer // als een nieu creatuer Nacht en dach [...]ten lijden Christi bloedich, Met reynder liefde aenghedaen nu ter tijt, En oock nu bewijsen deuchden overvloedich, Waer deur Gods naem hier wort ghebenedijt Wie sijn tijt so v’slijt sonder respijt Godt die sal diens Godt dan zijn // en hy Gods kindt devijn Wilt die aendichtich singen als ghy comt te samen, En zijt vergaert soo in des Heeren naem, Ic laet u hier met groeten, jae alle met namen Int hert bemint met Christelijck betaem, De Heer maeck ons bequaem // en sijnen Gheest vreedsaem Maeck ons zedich en kuys // tot sulck een gheestlijck huys. 