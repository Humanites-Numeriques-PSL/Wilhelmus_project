 Als een spruyt uyt Godt ghesproten, Onverdroten, Brenght doch goede vruchten voort, Mijn beminde uytvercoren, Nae't behooren, Nieu ghebaert door Godes woort. Eenen wandel reyn van zeden, Al u leden, Neerstelijck daer toe begheeft, Wilt den grooten Heer der Heeren Daer met eeren, Die u soo gheschapen heeft. Leert van uwen jonghen daghen, Godt behaghen, Daer met stadich ommegaet, Sijn jock wilt draghen met vreuchden, En ghenuechden, Dat sal zijn u eyghen baet. In Godt hebt al u verhooghen, Voor u ooghen Stelt sijn leer dach ende nacht, Houdtse altijdt in u gedachten, Wt u crachten, Hy is wijs die dit betracht. Deuchtsaem wilt u doch bewysen, 'Tlicht laet rysen, Daer toe ghy ghecomen zijt, Deur den Heere uyt ghenaden, Wel beraden, Synen Naem ghebenedijt. Trou'w zijt doch in uwe saken En wilt waken, Tot de Heere comen sal, In den wolcken hoogh verheven, Om te gheven, T'loon synen lieven ghetal. Comt, seyt hy, ghy lieve Nacy, In dees stacy, D'eeuwich Rijck is u bereyt, 'Tnieuw Liedeken sult ghy singen, Al dees dinghen, Dueren in der eeuwicheyt. Op dat ghy aldaer meucht comen, By de vromen, Houdt doch schoon u Bruylofts cleyt, Dat ghy niet en comt tot schanden, In de banden, Daer van de Schriftuyre seyt. Mijn beminde, Ionck van Iaren, Wilt bewaren Dat ghy van Godt hebt ontfaen: Het zijn schoon heerlijcke daden, Veel ghenaden Heeft de Heer aen ons ghedaen. Ieuchdelijcke ydelheden Laet doch scheyden Van u, en ghebruycktse niet, Onderdanich wilt wesen Steets in desen, Dat u de Heere ghebiet. Zijt den Heere van ons bevolen Onverholen Wensch ick u veel goets van Godt, Die wil u nu onderhouwen, Dat ghy trouwen Meucht houden 'tnieuwe ghebodt. 