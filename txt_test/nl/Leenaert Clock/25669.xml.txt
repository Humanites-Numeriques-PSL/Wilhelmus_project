 Nu wy hier moeten scheyden Van een op dit termijn, Gods Gheest wil ons gheleyden En ons berader zijn. En als wy dan nae desen Ghescheyden zijn van een, Soo laet ons doch Godt vresen In’t leven al ghemeen. En houden in ghedachten Het lieffelijck vermaen, En neerstelijck betrachten Dat wy hebben verstaen. Souden wy gaen vergheten Dat hier nu is gheschiet, Wat soud’ ons dan het weten Baten? met allen niet. Ghenuechde die wy vaten Deur ons liefs Heeren woort, Ist dat wy hem verlaten, Wat salt ons helpen voort. En daerom houdt in hoede Dees deuchden allegaer Die ons nu zijn te goede Voortbrocht int openbaer. T’moet nu ghescheyden wesen, Ten is ons gheen jolijt, Adieu vrienden ghepresen Tot op een ander tijt. Ons bycomst moet gheschieden Met vreucht alst Godt behaeght, Adieu ghy lieve lieden, V doch vromelijck draeght. Nu wy met den lichame Scheyden, laet u ghemoet By ons blijven bequame, D’ons’ blijft oock by u soet. Int lest sonder vermincken Zijnde in u ghebet, Soo wilt onser ghedincken Vyerichlijck onbelet. Scheyden doet ons nu trueren, Het schijnt ons heel onsacht, Adieu tot desen uren, Godt gheef u goeden nacht. 