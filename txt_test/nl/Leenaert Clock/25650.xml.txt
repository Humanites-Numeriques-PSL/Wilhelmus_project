 Het is voorwaer een deuchde Nu ooptmoedich te zijn, Rycklijck verheucht in vreuchde, Raeckt men daer door met schijn: Ommer ten Hemel fijn T’samen laet ons dit leeren, En neement aen devijn, Levende Godt ter eeren. Ghenuecht daer in hantieren, Levende wijslijck voort, Naer Christelijcke manieren T’samen alsoo’t behoort, Met moede onghestoort, Haer roepen sal Godt hooren, En nae sijn heylich woort Nemen in sijne ooren. Sevenvoudich verheven Daer toe, O Heere goet, Ons wilt ghenadich gheven Crachte ws Gheestes soet, Houdt ons in u behoet: Te recht maeckt ons bequame, En ons doch bystandt doet Nae u goetheyt eersame. En deelt doch Heer ons mede, Eenen sin heel verneert Soo oprecht (t’is ons bede) Naer al t’ghene ghekeert Wat ootmoedich leert, Soo ghy’t Heer doet beminnen, Laet het worden vermeert Diep in ons herte binnen. Geselschap hier te soecken Vernedert ende cleyn, D’ootmoedighe als cloecken Hier beminnen alleyn, En ons daer nae ghemeyn Maken in alle wijcken, Want ellick Dier certeyn Soeckt nu hier sijns ghelijcken. Leert ons lief Heere blijden Die hoogheyt alst fenijn En als t’vergif vermijden, Want sy brenght int ghepijn Christus ons hooft devijn, Die weeck (t’zijn onse baken) Doe men op dat termijn Hem Coninck wilde maken. Ia dat wy moghen wesen Gheern ootmoedich gheacht, Maer daer in niet ghepresen By’t Menschelijck gheslacht, Met David wel bedacht Laet ons Heer om verhooghen Ootmoedich dach en nacht Zijn in ons eyghen ooghen. Cloecklijck sterckt onse leden Dat wy gheern moghen doen Op Aerden hier beneden Nedrig diensten coen: Christus de Wijnstock groen Sijn Ionghers te ontmoeten. En haer dit te bevroen, Soo wiesch hy haer de voeten. Syt ons lief Heer beradich, En voor eyghen wijsheyt Behoedt ons doch ghenadich, Dees menighen verleydt: Maeckt ons herte bereydt Dat wy in al ons weghen, Soo de Schriftuere seyt, Goeden raet moghen pleghen. Maeckt doch, o lieve Heere, Onse herten bequaem, Dat u heylsame leere Ons nu zy aenghenaem, Als wy daer door vreuchtsaem Nu onderwijs ontfanghen, Dat wy soo naer’t betaem Hier beteren ons ganghen. Fluyt soet nae u behaghen Soud’ dit zijn nu ter tijt, Boomen die soo vrucht draghen Worden ghebenedijt: Lief Heer ons helper zijt Om ons soo te bewijsen, En int herte verblijt In ootmoedt verjolijsen. Roemen van u goetdaden Sal onse ziel voor al, Als sy dit (uyt ghenaden) Alsoo bevinden sal: V loven met gheschal Sullen wy dan te samen, Laet dit in d’Aerdtsche dal Over ons comen, Amen. 