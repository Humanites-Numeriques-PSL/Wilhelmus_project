 Aenneemt mijn sak’, O lieve Heer, Mijn noot moet ick u claghen, Ick ben benout nu even seer, Helpt mijnen last doch draghen. Kent dat ick ben u handtwerck reyn, Laet my niet gaen te schanden, Soo langh’ ick ben in s’weerelts pleyn Houdt my met uwen handen. Liev’ Heer, gheeft my t’vertrouwen vast Dat ghy mt sult verhooren, En helpen draghen mijnen last, Soo ghy beloeft te vooren. Eeuwich en almachtich ghy zijt, Ghenoechsaem overvloedich, O mijn ziel, hoept ghy vast altijt Op Gods beloften goedich. Neemt wech, Heer, maeckt ons herten vry Van dootlijcken ghedachten, Op dat wy soo niet moede bly Het Hemelsche betrachten. Als wy bidden, vergheeft ons ons schuilt, Soo leert ons oock vergheven, Want ghy, O Heer, betalen sult Nae dat men heeft bedreven. Recht bidden wy u, lieve Vaer, Vergheeft doch onse zonden, Door Christum, dien ghy lieft voorwaer Soo’t niet en is om gronden. Terwijlen ghy ons hebt ghemaeckt, Wilt doch ons leven stieren, Dat het ter salicheyt gheraeckt, Heer, wilt ons soo regieren. Sonder u gonst ist al om niet, Wy moesten al verdrooghen, Dauw en reghen over ons giet Om comen tot verhooghen. Doch Heere, toont ons u aenschijn, Dat wy’t moghen aenschouwen, Dit goet hebben u kinders fijn, Het troostse int benouwen. Terwijlen ghy een eeuwich licht Zijt, boven alle maten, Soo gheeft onsen ooghen t’ghesicht Dat wy dit moghen vaten. Kloecklijck sullen wy moghen soo Wandelen in u weghen, Mijn hert en ziel sal wesen vroo Als ick dit heb vercreghen. 