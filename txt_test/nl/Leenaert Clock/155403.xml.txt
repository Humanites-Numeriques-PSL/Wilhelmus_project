 ALs wy nu zijn versaemt, So laet ons soo't betaemt, Vyerich uyt onses herten gront, Eenen Lofsanck gaen singhen, Om al dees groote dinghen, Waer door dat wy worden ghesont. Lief, prijst dees goede maer, Het Euangeli claer, Die boodtschap die ons is ghesandt, Wt den Hemel van boven, Wie en soud' Godt niet loven, Die ons in den noot doet bystandt. In hem was liefde groot Dat hy gaf in den doot, Sijn eenighe gheboren Kint, Dat hy had uytvercooren, Langhe voorsien te vooren, In welcken hy ons heeft bemint. Die soo onschuldich was, Brocht door sijn doot te pas, En door sijn lyden ons onschult, En gaf het eeuwich leven, En wie hem doet aencleven, Die wordt met sijnen Gheest vervult. T'wordt nu alsoo verclaert, Dat Godt van syner aert, Barmhertich en ghenadich is, En van natueren goedich, Dit toont hy overvloedich, Met sijner daet, dit is ghewis. Hy maeckt het pertinent, Met syner daedt bekent, Den Menschlijcken gheslacht voorwaer, Hoe soud' hy (wilt versinnen) Ons meer connen beminnen, Oft aenbieden int openbaer? Indien hy beleeft, Alle Menschen vergheeft, Haer zonden hoe swaer datse zijn, En hoe groot van ghetale, Scheldt hy quijdt altemale, Alleen dat sy ghelooven fijn. EN die eyghen vercocht Waren, end' verr' gebrocht, En door de zond' des Satans knecht, Maeckt hy vry metghenoten, Sijns Soons uyt hem ghesprooten Door synen Gheest, ten is niet slecht. VAN herten dit bedinckt Wat God de Vader schinckt, Ons met Christo, tot onsen troost, Al dat groot is van waerden, In Hemel en op Aerden, Wt ghenaden, hoort die propoost. Hier hebben wy bereyt T'gene wat is geseyt, Euangelij, het soet vermaen: Wel haer die 't geerne hooren, En neyghen hare ooren, En die 't met den herte verstaen. Al die nu hebt ghesmaeckt Gods goetheyt bloot en naeckt, Verheught u, en singht doch met my, Laet ons den Heere prysen, En hem eere bewysen, Brenght reyn offerhanden hier by. Salicheyt ende Eer Zy u, O Godt en Heer, Siet aen ons broosheyt en ellendt, En sterckt ons swacke vaten, Wy ons op u verlaten, V met ghenaden tot ons wendt. Sterckt, Heer, en gheeft ons cracht, Ghy kent ons cleyne macht, Bindt den vyant die ons belet, Geeft ons een vast betrouwen, Dat wy recht moghen bouwen, Voor u verschynen onbesmet. En soo sullen wy dan Een elck een als een man, Wtverconden al uwe deucht, Met woorden ende wercken, Als ghy ons sult verstercken, Wie soud' ons overwinnen dan? Neemt ons in u behoet, En geeft ons goeden moet, Op den wegh daer wy zijn ghestelt, Al moeten wy nu stryden In desen quaden tyden, Door u behouden wy het velt. Toont, Heer, u goedicheyt, Ons door Christum bereyt, En u genaed' die ghy aenboot, Wy vastlijck daer in hoopen, Tot u ist dat wy loopen, Als ons aencomt den swaren noot. 