 Ghy jonghe Ieuchde over al, Hoort wat ick u vermanen sal Met dit gheestelijck Liedt, en singhen Wat ghy doch nu voor alle dinghen Hier sult soecken int Aerdtsche dal. Recht ende slecht sonder beswijck Voor t’aldereerste Godes Rijck, En sijn gherechticheyt met desen: Al wat u hier dan noot sal wesen Sal u toevallen al ghelijck. Int beginnen (wilt dit verstaen) Moet ghy hier uyt de Weerelt gaen, En tot den Rijcke Gods u keeren, En wat u daer van mochte weeren Moet ghy den rugghe keeren saen. En vergheten t’ghen’ is voorby, V schicken met neersticheyt bly Naer t’ghen’ daer ghy geern soudt toe comen, Int Hemels wesen by de vromen, Die soo Gods Rijck soeckt, vindt het vry. Ten tweeden dit oock neerstich leert Dat uwen wil nu zy ghekeert Tot allen dinghen uyt vercooren Die tot den Rijcke Gods behooren, Daer voor niet anders en begeert. Gods wil met uwen wil ghemeyn, Niet anders willen groot noch cleyn, Gheneghen dat men dit mach mercken Dat soo gheschieden al u wercken Hier naer den wille Gods alleyn. En dat u hert’ zy gantsch ghehiel Ghericht, naer’t Rijck Gods lijf en ziel, Niet half, ondicht, dat ghy soudt blincken, Het aerdtsch en t’Hemels te bedincken, Liefen t’Rijck Gods voor t’beste deel. Nu ghy dit weet mijn lieve kindt, Soeckt neerstich tot ghy’t oock soo vindt Van gantscher en gheheeler herten Nu by tijdts, oft het soud’ u smerten, Als men die saeck te laet versindt. Int eynd’ vindt men dit Rijc Gods schoon, Soo men int soecken trou is coon, En soo’t voorseyt is, doet beginnen, Noch gheen dinck hier meer doet beminnen, T’sal hem worden tot eenen loon. Al slaet men de handt aen den ploech, En siet te ruggh’, t’is niet ghenoech, Tot Gods Rijck is men onbequame, Beneersticht u in s’Heeren name, Begint doch vry by tijde vroech. Nu ghy van’t soecken hebt ghehoort, Verstaet wat het zy uyt Gods woort, T’is Gods Ghemeynte uytghelesen, Inwendich deur ghenae ghepresen, Naemaels in glory eeuwich voort. Seer heerlijck wordt het toeghevoecht Die’t hier neerstich hebben ghesoecht: Maer die soecken des weerelts vreuchde, Des vleesch wellust en sijn gheneuchde, Worden int verderven gheboecht. Dochters en Sonen wordt gheslicht, En soeckt dit Rijck, zijnde bericht, Wat soud’ u anders moghen baten Als ghy t’hemelrijck moest verlaten, En scheyden van Gods aenghesicht? 