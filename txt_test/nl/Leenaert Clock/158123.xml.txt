 AeN NEemt mijn sak', O lieve Heer, Mijn noot moet ick u claghen Ick ben benout nu even seer, Helpt mynen last doch draghen. KENt dat ick ben u handtwerck reyn, Laet my niet gaen te schanden, Soo langh' ick ben in 'sweerelts pleyn Houdt my met uwen handen. Liev' Heer, gheeft my 'tvertrouwen vast Dat ghy my sult verhooren, En helpen draghen mynen last, Soo ghy belooft te vooren. Eeuwich en almachtich ghy zijt Ghenoechsaem overvloedich, O mijn ziel, hoopt ghy vast altijt Op Gods beloften goedich. Neemt wech, Heer, maeckt ons herten vry Van doodtlijcken ghedachten, Op dat wy soo met moede bly Het Hemelsche betrachten. Als wy bidden, vergheeft ons schult, Soo leert ons oock vergheven, Want ghy, O Heer, betalen sult, Na dat men heeft bedreven. Recht bidden wy u, lieve Vaer, Vergheeft doch onse zonden, Door Christum, dien ghy lieft voorwaer Soo't niet en is om gronden. Terwijlen ghy ons hebt ghemaeckt, Wilt doch ons leven stieren, Dat het ter salicheyt gheraeckt, Heer, wilt ons soo regieren. Sonder u gonst ist al om niet, Wy moesten al verdrooghen, Dauw en reghen over ons giet, Om comen tot verhooghen. DOCH Heere, toont ons u aenschijn, Dat wy't moghen aenschouwen, Dit goet hebben u kinders fijn, Het troostse int benouwen. TERwylen ghy een eeuwich licht Zijt, boven alle maten, Soo gheeft onsen ooghen 'tghesicht, Dat wy dit moghen vaten. KLOeCKlijck sullen wy moghen soo, Wandelen in u weghen, Mijn hert en ziel sal wesen vroo, Als ick dit heb vercreghen. 