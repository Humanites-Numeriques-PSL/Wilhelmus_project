 Recht biedt my uwe ooren allegaer Menschen, ick sal u doen bescheyt Van die wortel der giericheyt, Op dat ghyse meucht kennen openbaer, En u daer voor meucht wachten Wt alle uwen crachten, En uytblust haren brandt, T’herte dat haer begeert, En hem selven verteert, Bevrijdt door Gods bystandt. Is dees plaegh niet alle menschen gemeen Die daer van spreken dach en nacht, Meer dan van der Hemelsche cracht, Tot quaet doen geeft hem nu daerom elc een, All’ zijnse afgheweken, Tot giericheyt ghestreken, T’volck en die Priesters al, Dese comt op haer hooft, Sy hebben niet ghelooft, Als nu oock het volck mal. Proeven altijt, maer worden nimmer sadt, En segghen niet: het is ghenoech, Maer woelen daer in spa en vroech, Wat onversaed’lijcken hongher is dan Hebben veel, en begeeren, Dat sy niet en verteeren, T’ghelt haer niet en versaet, Sy soecken altijdt meer, Al costet faem en eer, Sy doent om eyghen baet. Prijsen en canse niemandt deuchdelijck Die giericheyt, want sy is snoo, Beloont haer dienaers oock alsoo, Die haer gedient hebben gantsch jeuchdelijck: Wat laetse naer’t behaghen Haer int graf mede draghen, Swaerlijck in Godes Rijck Gaen sy, besittens niet, Soo men dat claerlijck siet, Worden sotten ghelijck. En hoe veel moeyten brengtse nu ter tijt En arbeydts in s’Menschen lichaem, Hoe pijn icht sy hem onbequaem, En geeft hem dach noch nachte geen respijt, Sijn hert doet sy turberen Door’t sorghvuldich hanteren, Als eenen quaden tant Pijnicht sy hem sijn hert, Dat het hem deerlijck smert Met haerder liefden bandt. Rentmeesters die onverstandich zijn sot, Bevindtmen haer met dit bescheyt, Haer hert is vol ondanckbaerheyt Teghens de sijne, en oock teghens Godt, Van droefheyt sy’t hert sluyten, Die handen oock van buyten Maken gheen vrienden goet, Van den Mammon onrecht Blijven onnutte knecht, Merckt hoe haer eynde spoet. Tot wreetheyt sy den mensche hier v’weckt Te weygheren hier in der noot Den Armen haer daghelijcx broot, Die daet Iude haer nu niet en verschreckt, Een oordeel onbarmhertich Comt over haer seer smertich, Sy worden aen den strick Ghehanghen en gheknocht Dien sy hebben ghewrocht Naer dit cleyn ooghenblick. En die haer dienen, maecktse seer onwijs, Dat sy vercoopen ziel en lijf, Die vreuchde en t’hemels bedrijf, En dat om eenen alsoo slechten prijs: Zuijn dit niet arme dwasen, Die dus onsinnich rasen? Daerom doch nu vergaert Den schat die eeuwich blijft In den hemel beclijft, Soo de Schriftuer verclaert. Ey lieve hoort hoe seer periculeus Der giericheyt hanteren is In d’eeuwighe verdoemenis Valt men daer deur onbesint rigoureus: Vol pijnen en vol smerten Zijn der guerigher herten Nu daeghlijcx, en hier naer Als comt die doot onsoet, En men verlaten moet Daer t’hert’ aenhanght seer swaer. Naer desen is die droefheyt oock bereyt Die haer sal overcomen bloot, Die verdoemde eeuwighe doot, Als sy’t sullen bekennen in haer leyt, Want sy hier niet en waren Barmhertich int vergaren, T’oordeel sonder ghenae Dat sullen sy ontfaen, In die duysternis gaen, T’berou comt haer te spae. Knerstanden soo als in der hellen pijn Roepen, maer worden nier verhoort, Want sy de Armen rechte voort Niet en verhoorden in desen termijn, D’onschuldt en sal niet ghelden Daer van men nu doet melden, Sy is vol van bedroch, Gaet me tot aen het graf, Maer dan scheydt sy daer af, Laer haer int lijden noch. En om dat men hier van mocht zijn ontlast, Dient hier nu alle tijdt betracht Des Heeren grooten dach met macht, Dat elck een sijn ziele mach berghen vast In den hemel hier boven, Eer den vyandt comt roven, Bedincken oock soo vry Waer die ghevaren zijn Die eertijdts waren fijn, Wy comen oock daer by. Staet den boom huyd’, morgen men hem afhout Hy blijft liggen waer dat hy valt, Als al t’goet t’samen is gheralt En die ziele verloren seer benout, Wat salt den Mensche baten Al t’sichtbaerlijck der maten Alle ons int jammer bringht, V doch t’beste verkiest, V ziel niet en verliest, Vrienden dit doch bedinckt. 