 My doch bystaet, O lieve Heerm Ghy weet ick ben u schepsel teer En u handtwerck, Draeght sorgh voor my, dats mijn begeer, En maeckt my sterck. Alsoo ghy my het leven fijn Licht ghegheven op dit termijn, En my bereyt, Soo wilt oock mijn behoeder zijn Door u goetheyt. En bewaert my onder u handt Soo langh ick leef int Aerdtsche landt, En gheeft doch my, O lieve Heer, een recht verstandt Met moede vry. Ylende soo nae Schrifts vermaen, Om in u vreese voort te gaen, En uwen wil In mijn beste recht te verslaen Sonder gheschil. Kent dat ick ben dickmaels bevreest, Sendt my doch uwen goeden Gheest Die my bewaer, En my versterck in dit tempeest, O lieve Vaer. En laet my doch beswaren niet Door Satans list die nu gheschiet Seer menichfout, Met uwer macht, die ghy aenbiet, My onderhout. Nimmermeer Heer my en verlaet, Maer verlost my van alle quaet, Weest ghy mijn cracht, Ghy kent doch mijnen swacken staet, Mijn cleyne macht. Christi Iesu Gods Sone goet, Om my te helpen u doch spoet, Toeft niet te langh, En gheeft my eenen goeden moet Als my is bangh. Lopen sal ick u dan subijt, Als ghy lief Heere my bevrijt Aen ziel en lijf, En gheeft victory in den strijt In mijn bedrijf. Alle crachten in my ghemeyn Sullen u loven groot en cleyn Mijn leven lanck, En u gheven den prijs alleyn Met grooten danck. En daer op wil ick hopen vast Dat ghy sult draghen mijnen last, My helpen voort Tot mijn gheloove groeyt en wast Alsoo’t behoort. Staet by, lief Heer, ick nu beviel Mijnen gheest, t’lichaem en mijn ziel In u behoet, Mijn leven, sterven al gheheel Stiert doch int goet. 