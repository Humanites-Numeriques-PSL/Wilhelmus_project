 Formeren sal ick aenraden, Vrienden wilt mijn singhen verstaen, Ick sal wijsen trappen en graden Die opwaerts tot den Hemel gaen. En wilt de zond’ niet consenteren, Hebt ghy ghesondicht, gaet niet voort, En laet het quaet niet domineren, Staet af, soo leert des Heeren woort. Ieuchd’lijck wilt die oorsaken wijcken Waer deur men hier comt tot den val, Gaet niet mer Iacobs dochter kijcken Naer’t Heydens wesen over al. Int castijden wilt u begheven, Als men u straft verwerpt dat niet, T’is ghesontheyt van’t nieuwe leven Dat nu tot beteringh’ gheschiet. T’quaet exempel wilt geensins loonen Dat ghy yemandt argheren soudt, Het soud’ u naemaels qualijck loonen, Het wee comt daer over benout. Gheern’ wilt barmherticheyt bewijsen Nu elck eenen nae dat ghy meucht, T’is het werck dat de Heer sal prijsen, Daerom hebt daer in u ghemuecht. En wilt gheen ijdel eere soecken, Met Hester weest ootmoedich doch, Bewijst u hier in als de cloecken, En wacht u voor dat valsch bedrocht. Neemt Godt altijt voor uwe ooghen, Dit vast’lijck in u herte vaet: Hoe soudt ghy dan sonfighen moghen Als de Richter steedts voor u staet. Peynst altijt dat ghy d’aldersnoodtste Voor al andere Menschen zijt, Paulus was wel van d’aldergrootste, Maer hielt hem seer veracht altijt. In wraeck (wat u hier comt te vooren) En loont niemandt hier quaet met quaet, Want de wraeck moet Godt toebehooren, Hy salt vergelden op sijn maet. En wilt liefhebben en beminnen Die u haten, t’is Christi leer, Ghy wort Gods vriendt, wilt dit versinnen, Sult binnen gaen tot sijner eer. Toont nu int lijden overvloedich, Dat ghy dat minnelijck ontfanght, Acht dat voor blijschap, weest lanckmoedich Tot dat ghy troost van Godt v’langht. En weest neerstich in u ghebeden Versuymtse niet, maer roept Godt aen, Int ghemoet wilt soo tot hem treden, Daer in volherden en bestaen. Recht wilt Godt loven int begeeren, Met aendacht in u hert ontsinckt, Al moest ghy t’uytspreken ontbeeren, Met suchten doch aen hem ghedinckt. 