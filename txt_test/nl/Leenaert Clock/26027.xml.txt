 Zeer ootmoedich int hert bereyt Comen wy voor u Majesteyt, O Godt, u aen te beden, Met barmhertighen ooghen siet Ons aen, en u ooren doch biet Nu tot onsen clachreden, Doet open uwe milde handt, Ghehoorsaem herten met verstanden Gheheel reyn wilt ons gheven, Die wy moghen opheffen nu, O Heere Godt Vader, tot u, In den Hemel verheven. Alwaer wy hebben ongheswaeckt Den Heylandt die ons salich maeckt Ter rechter handt gheseten, Christum uwen beminden Soon Die ons gherecht te maken schoon, Opvoet, alsoo wy weten, Al waer wy hem met den lichaem Noch niet en moghen volghen t’saem, Maer heeft beloeft te vooren Soo wy in sijne Naem ons clacht Doen, en u bidden met aendacht Dat ghy ons sult verhooren. Nu wy ons blootheyt even seer Verstaen en kennen, lieve Heer, Soo gheeft ons int benouwen T’ghene hy ons heeft toegheseyt, Vervult den u barmherticheyt, In ons een vast betrouwen, Dat wy doorgronden, nemen acht, Hoe lief ghy’s Menschelijck gheslacht Hebt, om gheven ghenadich, Gheneghen en seer willich zijt, Oock machtich in alles altijt, Volbringht het gantsch goetdadich. O Godt, maeckt doch ons herten reyn Van aller ijdelheyt ghemeyn, En van der vyandts laghen, Om niet anders te bidden hoort, Noch te begeeren rechte-voort, Dan dat u doet behaghen, Tot uwen prijs, en salicheyt Onse zielen, ons doch soo leyt Int hert’ te zijn ootmoedich Op dat ons ghebedt tot u com Door die wolcken int heylichdom, Voor u lief Heere goedich. Een verghevende hert ons gheeft Teghens hem die ghesondicht heeft Aen ons, met medelijden, Sonder wederwrake te doen, Breeckt, slaet, vermorselt ons coen Ons herten t’allen tijden, Om uytghestorte tranen claer Nu te weenen (O lieve Vader) Die u moghen beweghen: Daer toe ons begeerte vermeert, En ons gheneghentheyt nu keert Met een ghemoedt versleghen. Heer een aendachtich wesen goet, Met kinderlijcker liefden soet, Om u als onsen Vader Aen te roepen in Christi naem, Cracht en moghentheyt bequaem Seer groot, gheeft ons te gader, In welcx liefde ghy zijt verheucht, Dat ghy ons niet ontsegghen meucht Als wy nu Vader beden In sijnen Naem hy neem wech vroet Wat u aen ons mishaghen doet, Hy voorspreeckt ons met reden. Nu in sijnen Naem bidden wy Om quijtscheldinghe, maeckt ons vry, Vergheeft ons onse zonden, Lieve Vader vergheeft ons doch, In Christi naem bidden wy noch V lieve Soon bevonden, Nu ghy ons Schepper zijt belooft, Die ons t’leven en adem gheeft, Wilt onse leven stieren Tot der salicheyt triumphant, Want het staet al in uwe handt, Richt dat recht goedertieren. Maer, O Godt, alst aerdsche ghebauw Dorr’ blijft sonder reghen en dauw Altijdt vroech ende spade, Alsoo blijven wy onvruchtbaer, En moesten verdorren te gaer Sonder uwe ghenade, Met Hemelschen dauw ons begiet Op dat wy groeyen datment siet, Dits onse bede clachtich In Christi naem ghebenedijt Verhoort doch Heer, en ons verblijt, Door u moghentheyt crachtich. Met uwer wijsheyt ons verlicht, Dat wy vercrijghen recht ghesicht Dat die ons mach voortreden, Die een bystandtster is bekent, Dees ons uyt des Hemels throon sendt Op Aerden hier beneden, Dat sy hier met ons zy, en sterck, En help volvoeren al ons werck, Sonder dees gaef met namen Wy u niet aenghenaem en zijn, In Christi Iesu name fijn Bidden wy dit te samen. Nu wy met angste zijn beswaert, Bidden wy uyt kindtlijcker aert, Toont ons u aenghesichte, O Heer, soo worden wy ghesont, Op dat wy’t moghen alle stont Aenschouwen als verlichte, Ons salicheyt daer in berust, Dit goet ghemeten nu met lust Al heylighe en vromen, Laet ons dit oock ghenieten Godt, In Christi name voor het slot Wilt ons te hulpe comen. 