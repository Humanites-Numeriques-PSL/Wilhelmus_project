 Falieert u wijsheyt, wilt Godt beden Om te hebben t’betrouwen goet Nu in den Heere, daer toe moet Men hier bevinden sonderlinghen Al dese dinghen. Een conscientie sterck machtich Die u selven niet en verdoemt Als ghy in sijn aenschouwen comt, Wie boos doet, die is (zijt ghedachtich) Dan seer vreesachtich Yeghelijck die soeckt goet betrouwen In Godt, om den loon te ontfaen, Moet met arbeyt te wercken gaen, Boet te doen, voor Gods aenschouwen Sijn zond’ berouwen. Int ghemoedt een vriendelijck wesen, Goets betrout men hier van den vrindt, Waer men nu Gods liefde bevindt, Dat is betrouwen vast nae desen In Godt gheresen. Even alsoo betrouwen deden Martha ende oock Maria, Segghende (lieve Heer) siet da, Dien ghy lief hebt leyt hier beneden Met krancke leden. Alsoo is boven dit noch noedich Te bewijsen vreesende eer Nu teghens onsen Godt en Heer, Daer in bestaet nu overvloedich T’betrouwen goedich Bereyt u hert vast in Gods leere, Dat u t’betrouwen maken sal, Wie Christum belijdt hier int dal, Dennen sal hy belijden seere Naemaels met eere. Ten laetsten moet men sterck volherden, Blijft in hem, soo Ioannes seyt, Dat ghy meucht hebben sekerheyt In hem, als hy comt te aenveerden Syn Rijck van weerden. Seer beminde, sonder verschoonen Schickt u hier nae van uwer jeucht, Dat ghy’t betrouwen hebben meucht Als Godt hem heerlijck sal vertoonen De sijn te croonen. 