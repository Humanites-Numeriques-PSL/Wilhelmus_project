 Hem zy alleen lof, prijs en eer Van ons hier te samen ghegheven, Die ons nu door sijn woordt en leer Beroept tot den eeuwighen leven, Die ons wil altijdt by staen, Met sijner handt ons leyden op die kaen. Met uwer handt leydt ons Heer recht, Dat wy tot gheener zijden wijcken, Maer in u weghen blijven slecht, Naer’t aerdtsche gheensints om en kijcken, Tot dat wy comen in die Stadt, O Heer, houdt ghyy ons recht op desen padt. En ist dat ons swackheyt aenhanght Om eenichsins hier te vertsaghen, Met u ghenade ons om vanght, Wilt ons op uwe handen draghen: Want ons betrouwen vast’lijck staet, Dat ghy onser t’aller tijdt gade slaet. Iae als ons aencomt hongher groot, Dat wy souden moeten verflouwen, Soo wilt ons met het Hemels broot Spijsen, het leven t’onderhouwen: Als wy dorsten in dit ghepijn, Soo schinckt ons doch van uwen soeten wijn. Als hem openbaert den vyandt Met sijnen lusten overvloedich, Soo gheeft sons cracht in teghenspoedt Om hem te overwinnen moedich Door t’ghen’ dat ghy den uwen gheeft, Daer met dat hy sijn cracht verloren heeft. Naeckt en laet ons toe gheener tijdt Van deuchde, wy moesten ons schamen Als wy meynden te zijn verblijdt, En in den Hemel te versamen, Lief Heer, gheeft ons het Bruylofts cleydt, En maeckt ons soo tot der Feesten bereydt. Schatten ontbreken ons, O Heer, Daer wy ons moghen op verlaten, Stiert ons herten nu even seer Om te bewijsen charitaten, Den schat vergaet dien men hier telt, Daerom de Mensche hem soo seere quelt. Soo leert ons recht het Hemelrijck Soecken, O Heer, voor alle dinghen, Op dat wy nu alsoo ghelijck Onse pelgrimage volbrenghen als Borghers in den Hemel fijn, Die nu niet meer soo aerdtsch gesint en zijn. O lieve Heer, hoe is soo smal Den wegh ten hemelrijck te vinden, Wat zijnder stricken over al, Wat zijnder die loopen als blinden, Vervreemdt van het rechte verstant, Goet ghesicht, Heere in ons ooghen plant. Och dat wy doch smaeckten perfeckt Het soet bequaem hemelsche wesen, Hoe souden wy worden verschreckt, En u lief Heer van herten vresen, En wachten ons van alle quaet, Want daer deur men van hier ter hellen gaet. Nu Heer, weest ghy ons hulper doch, Ghy kent ons cleyn swacke vermooghen, Wilt ghy ons nu verstercken noch, Dat sal ons herte seer verhooghen, En wy nsullen ons leven lanck V prijsen, en segghen lof, eer en danck. 