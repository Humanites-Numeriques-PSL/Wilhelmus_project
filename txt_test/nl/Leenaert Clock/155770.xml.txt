 ALmachtich Godt mijn lieve Vaer, Tot u hef ick mijn oogen, Ghy kent mijn wegen allegaer, En ooc mijn cleyn vermogen, Mijn toevlucht neem ick tot u Heer, Nae u verlanght mijn ziel nu seer, Laet mijn hert doch verhooghen. Recht in u salicheyt bequaem Dat mijn ziel mach verconden, Ghebenedyen uwen Naem, Nu en tot allen stonden, Want daer toe hebt ghy my ghemaeckt, Helpt my tot ick ben recht gheraeckt, En ghetrou word' bevonden. Niet wijckt doch Heer, maer staet by my Ghelijck van ouden tyden, Ghy u ontfermde over my, Als ick de zond' deed' myden, Ghy naemt my aen voor u lief kint Dat ick soud' zijn Hemels ghesint, Naemaels met u verblyden. OLDT ben ick nu, maer van jeucht, Hebt ghy my byghestanden, Waer dat ick was in pijn en vreucht, Stadich in alle landen, Als ick my Heer op u verliet, So hebt ghy my vergheten niet, Hielt my met uwe handen. Bewaert my nu doch, Heer, voortaen, Tot ick van hier sal scheyden, Leert my door u soete vermaen, En wilt my recht geleyden, Door uwen goeden heyl'ghen Gheest, Soo langh' ick blijf in dit foreest, V comste te verbeyden. OCH Heer, en toeft doch niet te langh Den rechten tijdt wilt ramen, Ghy weet hoe dat ick ben seer bangh, En moet my dickwils schamen, Voor u te comen onbelet, Om te doen een oprecht ghebedt Daer u kinder versamen. Om mijn misdaet bloode ick ben, V goetheyt (int aenschouwen) Ist, Heere, dat mijn hert en sin Comt voor u met betrouwen. Al ben ick van ellende kranck, Noch moet ick u desen Lofsanck, Singhen in mijn benouwen. V, o mijn Godt ghebenedijt, Moet mijn ziel' loven stadich, Met al u wercken breedt en wijt, Op Aerden wonderdadich, Ghy die woont inden hooghsten Throon, Over die Cherubimmen schoon, Als een groot Godt ghenadich. Toont u goetheyt uwen handtwerck, Ick ben swack en onmachtich, Maer ghy, liev' Heer, maeckt my doch sterck Om t'overwinnen crachtich, Op u ist dat ick my verlaet, My doch ghestadelijck bystaet, Int goed' weest mijns ghedachtich. 