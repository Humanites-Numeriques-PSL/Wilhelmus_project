 In nijn jeuchdelijck leven Wilt my lief Heere gheven Vwe rechte wijsheyt, Soo in mijn jonghe daghen Naer u goet welbehaghen Mijn hert maken bereyt. Alsdan soo met verlanghen Recht gaen in uwe ganghen, Stadich in den smallen padt, Alhier tot elcker stonden Tot dat ick heb ghevonden Den over-grooten schat Nu verborghen der blinden O Heer mocht ick hem vinden, Daer toe gheeft my t’ghesicht Al t’sichtbaer te verlaten, D’eyghen leven te haten, My doch alsoo verlicht. Niet anders hier beginnen Dan t’hemelrijck te winnen Door u ghenade goet, Wat my daer toe ghepresen Hier van nooden sal wesen, Vervult uyt liefde soet. En wilt my Heer recht leeren Wat ick tot uwer eeren Sal nemen by der handt, En hoe ick nu heel stille Sal doen Heer uwen wille Hier in dit Aerdtsche landt. Gheen dinck int herte binnen Nemen, nochte beginnen, Dan dat ghy Heer bemint, En daer nae met verhoeghen Mijn jeugd’lijck leven voeghen Als een ghehoorsaem kint. En dat ick my mach wachten Wt alle mijnen crachten, Voor dat ghy Heere haet, En niet en cont verdraghen Die Weerelt te behaghen, En wat in haer bestaet Genoeghelijck voor ooghen Staet sy: maer heel bedroghen Is hy die haer liefheeft, Vyandt moet hy wesen, Behoedt my doch voor desen, My u ghenade gheeft. Reyn en heylich vercoren Te leven nae t’behooren, Als mijnen roep betaemt, Soo ghetuyght de Schriftuere, Als een nieu creatuere Naer uwen naem ghenaemt. Recht doch hier toe mijn leden, Van boven tot beneden, Buyten en binnen meest, Mijn sinnen en ghedachten, O Heer, dit zijn mijn clachten, Stiert my door uwen Gheest. In u sterckt mijn betrouwen Om mijn huys vast te bouwen, Dat het oock mach bestaen Voor alle swaer tempeesten, Winden ende boose gheesten Die om de Menschen gaen. Toont u goetheyt, o Heere, Spoet my te helpen seere, Mijn vermoghen is cleyn, Het is op u ghenade Dat ick my vroech en spade ‘Gantsch vertrooste alleyn. Sonder u hulpe crachtich En ben ick gheensins machtich, Maer die maeckt ons nu sterck, Laet my niet gaen te schanden, Houdt my in uwe handen, Bewaert my u handtwerck. 