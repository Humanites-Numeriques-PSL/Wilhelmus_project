 Grypt eenen moedt nae t’Hemelrijck, Mijn liefste, in u oude daghen, V reys loopt haest ten eynd’ ghelijck, Daerom en wilt nu niet vertsaghen, Maer vernieut u in u ghemoet, In vreuchd’, droefheyt en teghenspoet, Om te verwerven d’eeuwich goet. Eeuwich is langh, ten neemt geen endt, Al dinck vergaet hier int aenschouwen, Dus wilt nae’t Hemels regiment Arbeyden met een vast betrouwen, Dat ghy nu voortaen uwen tijt In rechter vreesen Gods verslijt In desen corten levens strijt. Tot Godt den Heer wilt keeren net Met uwen sinnen en ghedachten, Roept om sijn hulp in u ghebet, Wilt die met verlanghen verwachten, Hy is een Godt die even seer In noot by-staet, een goedich Heer, Verlaet de sijne nemmermeer. Gheen dinck hem meerder en mishaeght, Dan t’betrouwen hier te verlaten Op hem, die sorght voor ons draeght, En ons regeert in goeder maten Een gheweldighe groot van macht, Nochtans barmhertich, hier op acht, Gheneycht tot het Menschlijck gheslacht. En hy helpt haer met sijner handt Als sy comen hier int beswaren, Beangst, benout, int Aerdsche landt, Verlostse uyt alle ghevaren: Dus roept hem aen van herten gront, Segt: Heer maeckt doch mijn ziel ghesont, En verlaet my tot gheener stont. Comt helpt my doch ten eynde gaen, Als ghy my van mijn jonghe daghen Heel lieflijck hebt ghenomen aen, Ghy hebt de sorgh voor my ghedraghen, En hebt my met der handt gheleyt Naer t’Hemelrijck soo schoon voorseyt, Begaeft my met volstandicheyt. Recht mijn voeten in uwen padt, Bewaert my boot t’hooghmoedich wesen, Gheeft dat ick niet en worde sadt, Maer als een lief kindt nieu verresen Mach hongher en dorst hebben groot Nae uwen wijn en t’Hemels broot, Mijn ziel verquicken in der noot. Iae laet mijn hert niet zijn beswaert Alhier met drincken ofte eten, Noch door onnutte sorgh vervaert, Als Heydens die van Godt niet weten: T’is quaet in doornen baden // gaen, En in distelen waden // saen, Dus siet my met ghenaden // aen. Nacht ende dach slaet mijner gae, Ick beveel Heer in uwen handen Mijn ziel en lijf vroech ende spae, Laet my nimmermeer gaen te schanden: V ooghen Heere op my slaet, Door u goetheyt my doch beraet, Mijn hoep, mijn troost, mijn toeverlaet. En op dat ick nu onbevreest Mijnen loop mach te recht voleynden, Soo wilt my uwen goeden Gheest Tot eenen leydtsman, Heere, seynden, Vwe goede Enghelsche schaer My doch soo alle tijdt bewaer, Dat bid ick u mijn lieve Vaer. Nu het dan moet ghescheyden zijn, Vrienden soo wilt mijner ghedincken Voor Godt, om van den soeten wijn In den Hemel naemaels te drincken: Adieu tot op een ander Iaer, En wy vergaren allegaer Boven by die Hemelsche schaer. 