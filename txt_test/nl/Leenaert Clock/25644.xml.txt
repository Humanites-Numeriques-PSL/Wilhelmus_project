 Gheloeft zijt ghy, O Godt mijn Heer, Die my gaeft int vercloecken Een nieu ghemoedt tot uwer eer, D’eeuwich leven te soecken: Sterckt my daerin dach ende nacht Tot dat mijn reyse zy volbracht, En ick naer mijn verlanghen V Rijcke mach ontfanghen. Willen dat vind’ ick by my wel, Maer Heere gheeft my t’volbringhen, Dat ick voorsichtich end’ snel Voor d’enghe poort mach dringhen: O Here houdt my op den padt Tot dat ick come in die Stadt Daer in kinder ghepresen Dan sullen vrolijck wesen. Iae mijn droefheyt in blijschap keert Ghy weet ick hebb’ verlaten Vader en Moeder lief en weert, Om uwent wil der maten Broeders en susters ick verliet, Dit is gantschelijck daerom gheschiet Dat ick tot die’t stonden Mocht weerdich zijn bevonden. De stem te hooren, als ghy sult Roepen u uytvercoren, Die ghy met troost vervullen sult Int eeuwich Rijck te voren Langhen tijdt voor haer bereyt, En duert tot in der eeuwicheyt D’welck sy aldaer vererven, ‘Bevrijdt van het verderven. O Peur u oor, hoort mijn ghebet, En wilt my wijsheyt gheven, Dat ick nu voortaen onbesmet En gantsch heylich mach leven, En soo verslijten mijnen tijdt In desen mijnes levens strijdt Nu voortaen al mijn daghen Nae u Godtlijck behaghen. Perfectelijck maeckt my bequaem Mijn beroep te betrachten, Als u dat is (Heer) aenghenaem Wt alle mijnen crachten, Dat ick mijn jonghe spruyten teer Mach opbringhen nae u begeer ‘Tot lof van uwer eeren, Lief Heer dats mijn begeeren. Laetse u doch bevolen zijn, Gunst bewijst haer van boven,m Soo sal ick u dan dancken fijn, Hoogh prijsen ende loven, Als ghy dees mijn claeghreden hoort, En helpt ons tot den eynde voort, Ick sal ghebenedijden V Heere t’allen tijden. Ras spoet u nu mijn ziel terstondt, En wilt soo met beweghen All’ Gods goetdaden maken condt Om sijn ghenae ghepresen: Hy is een Godt vriend’lijck en goet, Die veel goetdaden aen u doet, Gheeft hem de eer te samen Iae lieve Heere, Amen. 