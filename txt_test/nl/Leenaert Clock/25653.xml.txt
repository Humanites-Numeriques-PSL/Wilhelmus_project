 Int herte wilt verblijden, Singht vistorijs jolijt, Vrienden nu in dees tijden Onsen vyandt tot spijt Vyert, ontsteeckt der liefden brandt, Het licht schijn in’t gantsche Landt, Des vredens Vorste, dit ons doet bystandt. Ons laet by u vergaren In sijnen vrede soet, Die voormaels beangst waren Door onverstant onvroet, Sijnen harden jammer slach Brack ons t’hert dennen dach, Soo men door d’uytgestorte tranen sach. Voor Godt neder ghebooghen Ghedanckt met stemmen mondt, Met vreuchd’ weenende nooghen Vertoont elcx herten grondt, Gheneghen tot eenicheyt, Als vreedlievende bereyt, Gegheven hant en mont met goet bescheyt. Christelijk t’samen verbonden, Vast met des vredens bandt, Laet ons nu t’allen stonden Door desen onderpandt Vast houden t’nieuwe ghebodt, Wie sulcks doet, die is uyt Godt, Het dient vercoren voor het beste lot. Kinder Gods altesamen Die wel met my betracht, Dat elck nae sijn betamen Wil houden goede wacht Teghens den vyandt seer quaet, Die ghestadich om ons gaet, Om ons te vernielen vroech ende laet. En hy soeckt te beroven T’goede begonnen werck, Maer door crachte van boven Sult ghy hem zijn te sterck, Houdt u vast by den Hooftman Die all’ dinck verwinnen can, Ghy sult ooc verwinnen, wijct niet daer van. Vertoont met daedt en reden, Als kinder nieu ghebaert, T’wesen der Christi leden, Nae Goddelijcker aerdt, Voecht u t’samen wel ghesint, Verbonden met Gods verbont, Laet het licht blijcken, ende werden cont. En houdtse soo Gods gheboden, Wandelt nae sijn bevel, Al wat u is van nooden Sal vermeerderen snel, Vreed’ sal in u palen zijn, Ghy sult slapen, rusten fijn, Vallen sullen alle vyanden dijn. Rechtveerdichen met spoedich Elckanderen tot last, Houdt u liever ootmoedich Soo blijft den vrede vast, Gheeft liever van t’uwe milt, Dan dat ghy nnoch hebben wilt Eens anders, daer me wordt onvre ghestilt. T’sal zijn Gods wel-behaghen Soo ghy den vrede goet Soo neerstich doet naejaeghen Met een Christlijck ghemoet, Ghelijck Christus Iesus de Om ons te verwerven vre, Och lockt soo elcken om te comen me. Seer beminde ghepresen Neemt dit in danck van my, V vreed-lievende wesen Vertoont met moede bly, Deed’ my doen dit cleyn vermaen Aen u, wilt het recht verstaen, Want het uyt reynder liefden is ghedaen. 