 Spruyten in Syons dal Nu gheplant over al Ick wensch u Gods ghenade Voor een vriendtlijcke groet Van Godt bequaem en soet Altijdt vroech ende spade, Op dat ghy mercken meucht Of de nieu Mensch verjeucht, Meerder wordt en volcomen, En of ghy findt der tijt Dat ghy vernieuwet zijt Oock wat hebt toeghenomen. [...]delijck sult dat ghy Bemercken recht daer by Ist dat ghy gaer versinnen Ende u schuldich kent Dat ghy onvolmaeckt bent Van buyten en van binnen, Wie Godt behaghen sal Moet hier int Aerdsche dal Hem fellen gantsch mishaghen, Soo alle vromen saen Voortijdts hebben ghedaen, Deden haer nedrich draghen. Alsoo sult ghy dan voort Gheern hooren Godes woort, T’doet die perfecktheyt gheven, Daer deur wast men en groeyt Als t’gras van reghen bloeyt Tot den eeuwighen leven. De Mensche int ghemeyn Van den broode alleyn Niet en leeft, soo wy weten, Maer van Gods woorden claer Leven die allegaer Die dat gheestelijck eten. Vander straffen bespiet Die broederlijck gheschiet Die men gheern doet ontfanghen, Wordt men oock seer gheslicht Als men sulck goet bericht Gheern aenneemt met verlanghen: Wie castijdingh verlaet Verwerpt sijn ziel als quaet, Maer die wordt wijs int gronden Die sy aenneemt te recht, Hy sal wel een cloeck knecht Voor Gods worden bevonden. Leeren moet men noch meer Oft men oock Godt den Heer Stadich heeft voor sijn ooghen, Sijn teghenwoordicheyt Maeckt ons neerstich bereyt Tot sijnen dienst te voeghen: Als wy weten certeyn Dat t’samen groot en cleyn Hy aensiet onse wercken, Soo zijn wy neerstich snel Om nu te wercken wel, Dus mach men t’groeyen mercken. Int herte draghen bloot Christi lijden en doot, Doet wasschen en vermeeren Den nieuwen Mensche vroech, Daerom oock Paulus droech Die litteyckens sijns Heeren Stadich int lichaem, want Het verlicht ons nt’verstant, Doet het ghemoedt ontsincken, Ontsteeckt die liefde soet, Werckt heylich int ghemoet Als men recht gaet bedincken. Den nieuwen Mensch verclaert, Hem hier in openbaert T’wassen en het groeyen: Ghy die u ziel bemint, Siet of ghy’t oock bevint, En vyerich zijt uit bloeyen, Hier op te hebben acht Help Godt met sijner cracht, Hy wil ons wel beraden, En wat ons noch ontbreckt, Vervullen heel perfeckt Wt louterer ghenaden. 