 Almachtich Godt, comt my te baten, Gheeft my in mijn herte te vaten Wat u // doch nu // heer doet behaghen In mijne daghen. En hout my doch in uwer vresen, Wat mijn doen en laten sal wesen, Dat gheeft // beleeft // my doch nu spoedich, O Heere goedich. Christus u lieve kindt sal comen Te rechten die boose en vromen, Voorwaer // aldaer // sal hy verclaren En openbaren. Het ghen’ dat hem eer doet bewijsen, Is die hongherighe te spijsen Met broot // in noot // om soo te wercken Wilt my verstercken. Troulijck den Armen te bedincken, In dorst te laven, hem te schincken, Met troost // altoost // sijn hert te laven Gheeft my die gaven. Blijd’lijck die gasten te logieren In mijn huys, Heere goedertieren, Arm, rijck, ghelijck, tot elcker uren Al sonder trueren. En wilt mijn herte soo bereyden Om nu den naeckten te becleyden, Met moet // en spoet // hem te verhoghen Nae mijn vermoghen. Noch meer die kranck ligghen in hoecken Gheeft my lief Heere te besoecken, Met raet // en daet // soo’t is gheleghen, Haer vriend’lijck pleghen. En stiert mijn herte met verlanghen Tot hem die swaerlijck is ghevanghen, Dat mijn // const fijn // hem mach verblijden In al sijn lijden. Dat ick hier bidde iin dit singhen, Laet aen mijn ziele oock volbringhen, Spijst, drinckt // en schinckjt // haer cleeder schoone Wt uwen Throone. In u herberghe wiltse leyden, Om d’eeuwighe rust ye verbeyden, Mijn zeel // gheheel // met desen saken Wilt soo vermaken Kranck leyt mijn ziel, wilt tot haer comen O lieve Heere uytghenomen Ghesont // terstont // maecktse gherade Door u ghenade. T’ghevanckenis wilt Heere breken, Daerin mijn ziele schier besweken Leyt vast // den last // wilt my verlichten, Hier uyt oprichten. Van vreuchden sal mijn hert opspringen Als ick bevind’, lief Heer, dees dinghen, Voor al // ick sal // u Godt hier boven Dancken en loven. Soo wil ick desen sanck besluyten, Crachtighe Godt, groot van virtuyten, Staet by // gheeft my // dit al te samen, Lief Heere, Amen. 