 Tot lof en prijs van Godes Naem Laet ons een Liedt gaen singhen, Van nutbaerlijcken dinghen, Voor Godt begaeghlijck en bequaem, Die conscienty vry Bereyden nu by ty. Ras vermijden der weerelt lust Wie uyt Godt is gheboren, Verwintse nae t’behooren, Behaeghtse ons seer wel gherust, Soo worden wy ghemeyn Gods vyanden onreyn. Ya wy moeten den fellen doot Ons nakende bedincken, Die doet de lusten krincken, Ghedincken wy der lester noot, Die wreed en bitter is, Wy wachten ons ghewis. Nu comen veel ghedachten in, Wy moeten t’hert behoeden, D’ondeuchde te bevroeden, Niet laten gaen in onsen sin, Dat niet bedincken gaen Wat niet en dient ghedaen. Cloeck zijn hier altijdt int ghebedt Dat zijn oock Petri reden, Eenmoedelijck met vreden, Wat twee eens worden hier op let, Om bidden even // fijn, T’sal haer ghegheven // zijn. Reyn vreese Gods oock hier toe voeght, Wie tot Godsdienst wil treden, Dees’ drijft uyt quade zeden, Maer wie sonder vrees blijft verhoeght, Die en wort niet gherecht Maer blijft der zonden knecht. Ya wie voor den Heer sal bestaen Die moet in desen tijden Het quaet gheselschap mijden, Want wie het peck doet roeren aen, Die wort daer me bevleckt, Blijft vuyl en onperfeckt. Noch moetmen nu des Heeren woordt Van herten gheerne hooren, Neerstich met open ooren Willen wy den bwegh vinden voort, T’is die spijs menichfout Die t’leven onderhoudt. En t’leven Christi moet altijdt Hier staen voor onse ooghen, Wy wel betrachten moghen Dat Christus sijne wonden wijt Den sijnen onghehoont Openbaer heeft vertoont. Nemen wy dit in ons ghemoedt Soo sullen wy ons wachten Met wercken en ghedachten, En een conscientie goet Hebben, ons sal daer me Worden ghegheven vre. 