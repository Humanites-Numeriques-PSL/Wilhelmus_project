 Als bloemen die nu staen aen Sions watercant, In s’Heeren hof met sijner rechter handt geplant, Laet ons soo vruchten gheven // int leven, Bequaem en goet seer vailliant, Soo men claer vindt beschreven. Een goet boom staet ghewortelt om te draghen t’last, Soo moet een goet Mensch oock zijn in sijn sinnen vast, Gegront nu door vruchtbaerheyt // in waerheyt, Die Godt wel kent en daer op past Weet der ghedachten claerheyt. Fijn vochtich moet een goet boom oock hier zijn ghestelt, Also een goet mensch met Gods genade stelt T’is t’gen’ dat hem int groeyen // doet spoeyen Hy brenght anders gheen vrucht vermelt, Maer verdort, voor sijn bloeyen. Kennen sal men eenen goeden boom onghestoort Als hy met al sijnen tacken brenght vruchten voort, Den goeden Mensch ghepresen // aen desen, Dat al sijn leden soo’t behoort Dienen den Heer met vresen. En dat de Mensch int herte sijnen Godt bemint, En met den mondt ghebenedijdt, als sijn lief kint, Om soo Gods woordt te hooren // die ooren Neyghden, die handen, welghesint Tot den Armen vercoren. Waer die boomen van vruchten zijn neder ghevoeght, Dats t’ghene dat des Menschen herte hier verhoeght, Soo doet Godt alle daghen // behaghen Een vroom hert dat hem neder voeght. En een ghemoet verslaghen En boomen die schoon bloeyen ende riecken wel, Zijn goet: alsoo die Menschen die nu even snel Hebben den goeden wille // en stille, Devotelijck nae Gods bevel Leven sonder gheschille. Rechte lust gheeft die bloem van eenen goeden boom, Also die woorden ooc hier van den Menschen vroom, Gods woorden onbesweken // sy spreken, Haer tongh houdense in den toom Verhelen die ghebreken. Noch brenght een goet boom soete vruchten wel bereyt, Alsoo een goet Mensch, wercken der barmhertigheyt, Lieflijck zijn al sijn daden // en raden Woorden en wercken met bescheyt, Sijn ganghen ende paden. En boomen die dus niet en vraghen in haer tijt, Die worden van den Heere dan vermaledijt, Dees vreuchd’ wort haer voor oogen // ontogen Haer vrienden, maghen, gaense quijt, T’verlaet heeft haer bedroghen. Ras worden sy oock afghehouwen met der spoet Van het lieve geselschap der heylighen goet, Van hope vroech oft spade // ghenade Te verwerpen, oft tijdt tot boet, Maer veel valt in het quade. Sien en sullense nummermeer Gods aenghesicht, Soo worden sy afghehouwen, hoort dit bericht, Weest vermaent door dit singen // dees dingen Neemt ter herten, wordt soo ghesticht Om goe vruchten te bringhen. 