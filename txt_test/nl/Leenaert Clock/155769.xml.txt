 ALmachtich Godt, my sterckheyt gheeft, Als my benautheyt nu aencleeft, In mijnen noot, Segt dan tot myner zielen, Ick stae u by tot in den doot. Nemmermeer wilt verlaten my, Maer weest, O Heer, aen mijn zy Aen elcken cant, Als my wilde vernielen Het quade Beest, mynen vyandt. Neemt doch, O Heere, myner waer, Dat ick mijn oude grijse hayr, Tot int graf mijn, Mach brenghen, t'uwer eeren, En met u eeuwich salich zijn. En zijt ghy Godt niet mijn bystandt Die my ghestadich by der handt Neemt, en my troost? Wt mijn commerlijck lyden, Hebt ghy my menichmael verloost. Kent dat ick ben u handtwerck teer, Mijn toevlucht neem ick tot u Heer, Ick ben seer kranck, Aen u wil ick my houden Op Aerden al mijn leven lanck. End' oft ick vol ellenden bin, Aent vleesche swack, in crachte min, Als ander stout, So wil ick vast betrouwen, In u goetdaden menichfout. Na u verlanght my nacht en dach Dat ick, Heere, verlost zijn mach, Van dese strijdt, End' in u ruste comen Daer u kinders worden verblijdt. Toont u goetheyt uwer dienstmaeght, Dat ick doch niet en word' vertsaeght Al valt het swaer, En commerlijck mijn leven, Dat ick mach vreuchd' hebben hier naer. O lieve Heer, ick bidde stil, Dat nu gheschiede uwen wil, In my voortaen, Ghy kent mijn cleyn vermoghen, Neemt my doch in ghenaden aen. Naer dat ghy my soo hebt verheucht, Soo wil ick nu singhen met vreucht, Eenen Lofsanck, End' oock seer hoogh beroemen, Vwen Naem, Heer, met grooten danck. Iuycht vrienden, singht met vreuchden soet Den grooten Godt, die sullicx doet, Dat nu bereyt Die creupelen hoogh springhen, Sijn Naem word' heerlijck uytghebreyt. Salicheyt, eer, eeuwighen prijs, Sy onsen Godt, den Coninck wijs In synen Throon, Sijn Naem word' hoogh gepresen, Door Iesum Christum synen Soon. 