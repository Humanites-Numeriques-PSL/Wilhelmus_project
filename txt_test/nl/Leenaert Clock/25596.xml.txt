 Als lieve vrienden pleghen, Zijnde gheest’lijck ghesint, Soo wensch ick u Gods zeghen Voor al, mijn lieve kindt, Ghenade goet // u by zijn moet, Int hert sy by u blijf, Tot dat ghy hebt vercreghen Dat ick alhier beschrijf. Ghesont wil u nu maken Gods ghenade perfeckt, Dat ghy wel meucht gheraken Door dit licht onbevleckt, Ghenade reen // ons nu verscheen Van Godt gheheel heelsaem, Dit goet doet ons ghenaken In Christi Iesu naem. Alsoo sy doet ghenesen, Sy ons oock onderwijst, het ongoddelijck wesen Sy oock seere misprijst, Sober en recht // veerdich en slecht Daer toe sy ons nu raet, Gods ghenade ghepresen Tot onser eyghen baet. Iae sy gaet ons verstercken Gods wil te doen eenpaer, En helpt ons crachtich wercken Als ons den last valt swaer, Wat onghesont // nu is terstont, Sy’t ons te kennen gheeft, Dat wy’t connen bemercken Waerschoutse ons beleeft. Liefste, volght desen rade, Soo Paulus tuyght bequaem, Sterckt u in die ghenade Gheweldt te doen eersaem, Om Godes Rijck // seer vromelijck Begeert sy nu ter tijt, Vertoeft doch niet te spade Nu ghy beroepen zijt. Ten eynd’ sal sy u leyden, Rechten en helpen me, Int werck u hulp bereyden Tot ghy in s’Hemels ste Sult binnen gaen // en by u staen, Wat u hinderen sal, Sal sy van u doen scheyden T’noodich u gheven al. Niet en sal ons ontbreken Soo dese by ons blijft, Bidt daerom onbesweken Int aenhouden verstijft, Om haer hulp goet // regeeringh soet, Spijse, int Christen werck Volherdich, haer voorspreken, Dit sal u maken sterck. In volmaecktheyt aendachtich, En dat ghy nu begeert, Vervult sy wel en crachtich, Den moedt sy ons vermeert. Dat wy niet min // die haven in Sullen zeylen te gaer By onsen Godt almachtich En sijn Hemelsche schaer. Seer doet nu overvloeyen Gods ghena in dees tijdt, Och mocht sy by ons bloeyen Int hert ontloken wijdt: Maeghd’lijck eerbaer // voor een nieu Iae Neemt dit van my in danck, In dees ghenae wilt groeyen Nu al u leven lanck. Dochter neemt dit int goede Nae’t lichaem onbekent, Met Christ’lijcken ghemoede Ben ick t’uwaerts ghewent: Wordt niet vertsaecht // om dat ghy draecht Der Menschen smaet alleyn, Godt neem u in sijn hoede Brengh u in s’Hemels pleyn. 