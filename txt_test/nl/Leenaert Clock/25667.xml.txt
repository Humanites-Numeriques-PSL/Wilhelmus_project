 Maeckt my bequaem, O lieve Heer, Tot lof van uwer eeren, My nu te schicken even seer Vwen wil recht te leeren. En soo van mijner jonckheyt aen My mach gheven tot deuchde, En schicken soo nae u vermaen Mijn leven in mijn jeuchde. In dienstbaerheyt maeckt my bereyt Aen mijn Ouders met vreesen, Haer te helpen in lief en leyt Met ghehoorsamen wesen. Kindtlijcke liefde my doch gheeft Dat ick die sonderlinghen Mach bewijsen aen haer beleeft Die my voort deden dringhen. En dat mijn woorden moghen zijn Vriendtlijck antwoordt te gheven, Met waerheyt en eerbiedingh fijn, En ghehoorsamen leven. Naer mijn voornemen wat ick mach Haer oock te hulpe comen Met nootdrufte nacht ende dach My schicken by de vromen. Soo oock ghehoorsaem zijn altijdt In wat u doet behaghen, Naer u leere ghebenedijdt Als sy my die voordraghen. Iae lieve Heer dit in my werckt, Want ick ben cleyn van crachten, Door uwen Gheest my doch versterckt Dat ick’t wel mach betrachten. [...] maeckt mijn hert hier toe, Begaeft my uyt ghenaden, Dat ick die daegh mijns levens soo My gantsch wijslijck mach draghen. Toont my u goetheyt, lieve Vaer, En wilt my doch versorghen Wat uyt my worden sal hier naer, Dat is my noch verborghen. Slaet mijner gae, gantrsch en ghehiel Beveel ick in u handen Mijnen gheest, t’Lichaem en mijn ziel, Laet my niet gaen te schanden. 