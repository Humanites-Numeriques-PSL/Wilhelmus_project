 Syt my bystandich in den noot, O mijn Godt, nae u goetheyt groot, Ghy kent mijn cleyn vermeughen, Van deuchde ben ick naeckt en bloot Om my recht te verheughen. Ziet mijn hert aen, maeckt dat bereyt, Vervult het met gherechticheyt En met ws Gheestes crachten, Gheeft my het rechte onderscheyt Sijn wercken te betrachten. Houdt my in u vreese altijdt, Dat het quaet doen van my vermijdt Worde, en tot den goeden Ick my mach gheven met jolijt, Soo uwen wil bevroeden. En wijslijck mach alsoo voortgaen Voorsichtich op die smalle baen, V vreese wel versinnen, Van Menschen wijsheyt ledich staen, Die dwaesheyt niet beminnen. Teere ben ick, biedt my u handt, En gheeft my Heer een recht verstandt Dat ick mach onderscheyden Het goet en t’quaet, en soo int landt My tot der deucht bereyden. Te raden wat my t’beste zy, Gheeft my des Gheestes crachte vry Waer ick sal henen keeren, Dat uwen heylighen Gheest seer bly My mach raden en leeren. En my verstercke als een man Tot ick my overwinnen can, Die Weerelt heel vertrede, My leer ontrecken heel daer van, En houden Christi zeden. Sterckt my door u conste midts dien, Dat ick het onderscheydt mach sien Des goeden ende quaden, En soo het onrechte mach vlien, Treden in uwe paden. Doch eyndelijck gheeft my, O Heer, Godtsalicheyt tot uwer eer, Op dat ick doch mach wesen Hemels ghesint nu altijdt meer, Als u lief Kindt ghepresen. Ter eeren Heer van uwen Naem, Maeckt my dies weerdich en bequaem, Soo sal ick my verblijden, En my als een kindt ghehoorsaem Schicken tot alle tijden. 