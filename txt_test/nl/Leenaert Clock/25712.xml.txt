 Voor u, O Godt, verschijnen wy Onsen noot u te claghen, Staet ons doch met ghenaden by, Ghelijck tot allen daghen Ghy met u goetheyt (Heer) bystondt Die hier soecken van herten grondt V alleen te behaghen. Erbermt onser, Christe Gods Soon, Laet ons doch cracht verwerven, Maeckt ons wacker tot deuchden schoon, D’eeuwich Rijck te beerven, Dat wy den nieuwen Mensch met vlijt Waer nemen hier in onsen tijt, De Weerelt heel afsterven. Matich in al ons woorden reyn, Die, en ons werck betrachten, Dat sy t’uwer eeren alleyn Gheschieden, en hoogh achten Vwen lof, eere ende prijs, Hier toe, liev’ Heere, maeckt ons wijs, Sterckt ons met uwen crachten. Kent Heer ons hert, en geeft ons doch Een recht barmhertich wesen, Gheduldich en sachtmoedich noch, Dat wy in uwer vresen Al t’ghene dat over ons gaet, Te handen comt, oft hier toestaet Ontmoeten doch door desen. En onse ooghen Heer opdoet, Om ons eyghen ghebreken Te kennen, en die met demoet Belijden onbesweken, Niet eens anders, maer ons misdaet Ons mach mishaghen vroech en laet, Daer wy soo diep in steken. Angst ende noot, pijn en ellent Staet dennen te verbeyden, Die hier het tijdtlijcke bekent, Aenhanghen en verbreyden, Drom gheeft ons, O Heer bequaem, Met den ghemoede en lichaem Van sulcker lust te scheyden. Neemt ons tot u, en gheeft doch ghy, O Heer, nae ons verlanghen, Een vyerighe begheerte bly V alleen aen te hanghen, Vereenicht moet zijn al ghehiel, Ons gheest, onse lichaem en ziel, Hier toe richt doch ons ganghen. Souden wy Heer vergheten nu, Och neen, leert ons bedincken T’leven en het sterven van u, Ghy ginckt u selfs ons schincken, V sachte zeden leert ons vranck Nae volghen al ons leven lanck, Dit vyer doet doch ontsinckien. Kennen leert ons, O Heere stil, T’ghene dat wy hier maken, Op dat wy onsen eyghen wil Buyten gaen en versaken, Blijven u by, in vreuchd’ en pijn, Int lijden ende droevich zijn, T’leven oft doot te smaken. Mercken leert ons, en recht verstaen, Bekennen sonder schromen Dat al t’ghen’ dat wy hier ontfaen, Van u, O Heer, moet comen: T’comt altemael van uwer handt, T’betrouwen in ons herte plant Heel vast tot onser vromen. Ten sal uyt onsen mondt niet gaen, Dan loven en danck singhen, Als ghy dit Heer nae u vermaen, In ons soo gaet volbringhen, Om dit te doen, maeckt ons bereyt Tot lof van uwe Majesteyt, Soo sal ons hert opspringhen. 