 Als kinder nae’t behaghen Wt Godt gheboren goet, Laet ons sijn Iock nu draghen, En in sijn vreese soet Wandelen, t’zijn ghenoeghelijcke dinghen. En licht om te volbringhen, En goet om te verstaen, Godt moet men sonderlinghen Voor ooghen hebben saen, Die ons can dooden door sijn crachtich wesen Laet ons doch nu tot desen Aensien der Hellen pijn, Daer wy moesten verknesen, Eeuwich in nooden zijn, Die wy verdient hebben met onsen zonden. T’waer goet dat wy deurgronden Die clacht die ons nae comt, Over ons quaet bevonden, En t’oordeel dat verdomt, En dat wy sien de doot voor onsen ooghen Het strijden onvermoghen Dat ons te handen stoot, Die strijcken uytghetoghen Ons ghestelt cleyn en groot, Soo veel alsser wellusten in ons wercken. Inwendich wy bemercken Dat wy zijn onvolmaeckt, Dit doet Gods vrees verstercken, Wie dese dinghen smaeckt, Sal hem gewis tot der vreesen Gods keeren. En die sal hem dan leeren, En brenghen groot profijt, Want die vreese des Heeren Maeckt ons der zonden quijt, Wie Godt vreest, die sal goet doen met verlanghen Rechte vrees Gods ontfanghen Baert groote danckbaerheyt, Voortgaen in haer ganghen Perfectelijck bereyt Tot den eeuwighen leven nae Gods wille. In die Hemelsche scharen Sy ons oock heerlijck maeckt, Dat wy aldaer vergaren, Iae comen recht gheraeckt, Sy is reyn, en doet ons eeuwelijck blijven. Naer Tobias beschrijven, Veel goet comt ons met haer, Soo wy door s’Gheests verstijven Neerstelijck nemen waer Om recht te doen al ons leven op erden. En die alsoo volherden Sullen gheseghent zijn, Die vreuchde sal haer werden, En die eeuwighe pijn En sullen sy in eeuwicheyt niet smaken, Recht laet ons nu opwaken Nu wy tijdt hebben wel In Gods vrees ons vermaken En houden sijn bevel, Op dat wy dese creuchd’ moghen ghenieten. Stort en wilt doch uytgieten Op ons Heer uwen Gheest, Dat wy sonder verdrieten V vreese aldermeest Kindtlijck in ons herte moghen bewaren. 