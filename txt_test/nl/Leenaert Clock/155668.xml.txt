 ANGst ende noot comt my te vooren, Nu u beroep, Heer, comt tot my, Mocht ick 'tgheluyt te recht nu hooren, Mijn Godt opent my doch die ooren Mijns herten, dat ick my verbly, Dat ick beroepen zy. NEEmt my aen, nu die deur staet open En ghy u Knechten hebt ghesent, Die ons tot u Bruyloft ropen, Maeckt Heer bequaem nu om te lopen Mijn voeten naer des Hemels tent Van d'Aerdtsche afghewent. Stiert doch mijn hert tot uwer eeren, Dat ick d'eeuwich rijck soecken mach, Laet uwen heylghen Gheest my leeren, Wilt doch vervullen mijn begeeren, Leyt my, Heere, nacht ende dach, Hoort mijn droevich gheclach. KENt mijn blootheyt, wilt my aentrecken Cleeder sneeu wit, maer gantsch en gaer Vernielt die oude met den vlecken, Gheeft cracht mijn leden uyt te strecken, Aent cruys met Christo openbaer, Om te verrysen claer. Recht ootmoedich, een hert verslaghen, En oock eenen willighen gheest, Gheeft my, O Heere, na u behaghen, Soet offrande voor u te draghen, Ghy doch alleen mijn vreese weest, En gheen ander tempeest. Vrees' ginck my aen, u te verbeyden, Als ghy u gasten sult sien aen, Ten waer dat ghy my deedt becleyden Door u groote barmherticheyden Anders moest ick tot schanden gaen, Dus, Heer, wilt my bystaen. Toont u goetheyt doch, Heer, in desen, Dat ick mach by u lief ghetal In u bruyloft daer vrolijck wesen, Het nieu Liedt singhen hooch ghepresen, Als ick dit soo bevind' voor al, Mijn Ziel u loven sal. Gherecht zijt ghy, maer ick vol zonden, Op u ghenaed' betrou ick Heer, Die groot en diep is, niet om gronden, Ghy reynicht ons door Christi wonden, Dats mynen troost nu even seer, Vwen Naem zy de eer. En daerom wil ick vast betrouwen, Dat ghy wilt, Heer, zijn mijn bystandt Die my in alle mijn benouwen, Als ick door onmacht mocht verflouwen T'ondergaen int wereltsche landt, Sult nemen by der handt. Recht op, o Heer, mijn swacke leden, En gheeft my oock een claer ghesicht, Op dat ick nu voortaen met vreden In uwen smallen padt mach treden Vwe Iock soet, en last seer licht Mach draghen wel bericht. Singhen sal ick en voor u spelen, Vwen Naem gheven lof en danck, Int herte sal ick vrolijck quelen, Mijne Ziele ende lijf bevelen, In uwe handt midts desen sanck, Stadich mijn leven lanck. 