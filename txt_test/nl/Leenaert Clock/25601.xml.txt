 Anders en weest doch niet bedacht Beminde in den Heere, Dan dat ghy u in dach en nacht Nu oeffent in Gods leere. Nemt dit doch in u herte vast, Tot dat ghy’t recht meucht vaten, Op Gods vreese moet zijn ghepast, Nemmermeer zijn verlaten. Kent dat hy u het leven gheeft, En can u dooden snellijck, Ghelijck als hy’t ghegheven heeft Mach hy’t oock nemen fellijck. Dickwils wilt oock ghedachtich zijn Wat loon dat die verwachten Hier naemaels in der Helsche pijn, Die Gods vreese verachten. Met ernste oock ghedachtich weest Hoe ons sullen beclaghen Ons quade wercken aldermeest Als Godt ons laet voor-daghen. Vlieden en can men t’oordeel niet Waer voor dat moeten comen Alle wercken alhierg gheschiet Der boosen ende vromen. Dat ghy moet sterven, doch ghedinckt, En voor Christo verclaren, Daer door wordt oock int hert ontfinckt Gods vreese te bewaren. En dat ghy soo vermijdt het quaet, En tot goed-doen meucht spoeden, Lief kindt dit is des Heeren raet, Wilt sijnen wil bevroeden. Recht tredende int Christen padt Met rechter Godes vreesen, Hy leydt boven in s’Hemels stadt, Daer groote vreuchd’ sal wesen. Staet doch hier nae nu alle tijdt Met vreesen ende beven, Soo sult ghy hier ghebenedijdt Zijn, en daer eeuwich leven. 