 Tot my neyght uwe ooren, Ick sal u doen verstaen, Hoe Broeders (naer t’behooren) Moeten in deucht voorgaen, Die Christum nu hebben aenghedaen, Vereenicht hiel // met lijf en ziel, Naer t’Goddelijck vermaen. Als hem selven beminnen Sal hy den Naesten vroet, En sal in sijn versinnen Den Broeder alleen goet Hier doen met eenen soo blijden moet, Met woordt noch daet // bewijsen quaet, Naer’t wesen Christi soet. Natuere moet hier blijcken, Soo de Schriftuer vermelt, Elck Dier lieft sijns ghelijcken, En hem daer met verselt: Wie Godt lief te hebben hier vertelt, En met der daedt // den Broeder haet Met leughens hy hem quelt. Noch brengt oock hier beneven De eenicheyt dit me, Dat sy gheern gaet vergheven Den Broeder t’elcker ste, Ghelijck als oock soo Stephanus de, Soo men hier sneeft // sy gheern vergheeft Soeckt soo te houden vre. En als sy (om t’ontsincken) Comt te offeren daer, En sy daer wordt ghedincken Dat haer Broeder voorwaer Oock yet soude hebben teghen haer, Den offer laet // sy, daer hy staet, Gaet hem versoenen claer. Kent datse moet verdraghen Des Broeders bloedicheyt, Seven-mael alle daghen Is sy met lust bereyt, Die zonde teghens haer, en het leyt, Om schelden quijt // tot aller tijdt, Soo de Schriftuere seyt. En broeders in den Heere Stichten elckanderen voort Met Gods heylsame leere, Sy spreken van Gods woort Met daedt en schijn (soo dat behoort) Haer lust en vreucht // en haer gheneucht Staet daer in u onghestoort. Haet en sal daer niet wesen, Maer oft sy zond’ bevondt, Soo straft sy met Gods vresen Den Broeder t’elcker stondt: Op dats’ ock sijne schulden rondt Niet draghen moest // gheheel verwoest, Soo maecktse hem ghesont. Eer sy den splinter cleyne Wil uyttrecken correckt, Maeckt sy haer ooghe reyne Van t’ghen’ dat haer bevleckt, Den balck sy te vooren snel uyt treckt, Op dat sy van // seer wel sien can, Den Broeder maeck perfeckt. Neerstelijck sonder schromen Is sy voor liefde brandt, Sy doet te helpen comen Den naesten, met bystandt, Set by hem op haer goet end’ pandt In sijnen noot // uyt liefde groot Biedt hy hem soo de handt. Recht naer Ioannes schrijven, Haer het en sluyt sy niet Int jammerlijck bedrijven Haers Broeders, alst gheschiedt: Hoe soude Gods liefde in haer, siet, Blijven soo puer // teghen natuer, Waer dit // vaet mijn bediet. Iaghen sal hy oock mede, Soo David heeft gheleert Ghestadich nae den vrede, Mijden den twist onweert, D’accoort der leden sy hier begeert, Met Loth slijt sy // twist en party, Sy Zuydt oft Westwaerts keert. Christen Broeders te samen Laet ons dus zijn ghesint, Elck proef sijn werck met namen Of hy’t oock soo bevindt, En ghenatuert is, als Gods lief kindt, Ontbreeckter wat, verbetert dat, Slaet het niet in den windt. Kinders laet ons dat soecken, Hier in dit aerdtsche dal, Op dat wy met den cloecken En by het lief ghetal D’welck het eeuwich Rijck besitten sal, D’erffenis schoon // tot eenen loon Moghen vercrijghen al. Seer ootmoedich wy deden, Lief Heere, gheeft ons cracht, Stiert doch hier toe ons leden Door uwes Gheestes macht, Dat bidden wy u, Heere, met aendacht, V rechte handt // seer triumphant Leyd’ ons soo dach en nacht, 