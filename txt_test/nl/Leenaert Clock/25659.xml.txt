 Lief kindt, wilt u herte bereyden Om Gods ghenade te verbeyden, Het moet gantsch zijn tot Godt ghekeert Gheheelijck soo die Schrift ons leer, Iae altemael in hem betrout Als een dicht vat d’welck nat behout. Inwendich dicht en onghebroken Te behouden Gods woordt voor sproken, Want het herte des sotten sadt Is ghelijck een ghebroken vadt, Eenen herte doorboort in noot En naeckt niet dan die bitter doot. Suyver en schoon moet t’herte wesen Door Gods inprintinghe ghepresen, Gheverft, verciert en wel bereyt, Dat daer in schijn gherechticheyt, Naer’t Hemelsche seer wel ghedaen Moet den mondt boven opwaerts staen. Booghent niet nae dees Aerdsche dingen, Leemachtich water in te bringhen, Maer dat sprenght uyt den Hemel soet. En die ziele verquicken doet: Dit vaet, en wilt bewaren wel, Dat het niet coem te storten snel. En als t’hert’ soo sal zijn gheboghen, Moet men daer noch al meer by voghen, Die simpelheyt moet oock daer zijn Als t’wasch bequaem om drucken fijn Gheordineert, hoort dit vermaen, Gods beeldt daer in te drucken staen. Ten mach hem anders niet vertoonen, Dan Godt de Vader moet nu woonen In u ghedachten triumphant De Soon moet woonen int verstant, De heylighe Gheest in uwen wil Eenvoudich in u herte stil. Vaders schrijft schoon van desen sinnen, Wijst ons nae Christum te beginnen, Hem te volghen simpel en slecht Met eenvoudighen herten recht: Wie hier nae staet dach ende nacht Sal als een wijs Man zijn gheacht Die vernederinghe ootmoedich Is oock een bereydinghe goedich, Want Godt niet verachten en sal Een hert gheheel ghebroken al: Daerom elck een hem neder druck Wil hy dat sijn sake gheluck. Och dat elck een nu conde mercken Op vruchtbaerheyt der goeder wercken, Die uyt den herte comen hoort, Een goet mensch brengt goe vruchten voort Nu uyt sijns herten goeden schat, Maer een quaet Mensch verarghert dat. Toont Christus dit niet uytghenomen, Segghende: uyt den herte comen Quade ghedachten en dootslaen, Overspel, hoerdery voortaen, Valsch ghetuygh, en oock dievery, Versmaed’lijck lasteren daer by. Ey mijn lief kindt, wilt daer op mercken, Houdt u hert reyn van quade wercken, Schuert ende vaecht dat nach en dach, Dat het een reyn vat wesen mach, Daer in t’ontfanghen Gods ghenae, Heylich te leven vroech en spae. Recht hertelijck aldus gheneghen Wensch ick u hier toe Godes zeghen, O Heere Godt ghebenedijdt, Die goedich en batmhertich zijt, Maeckt ons herten alsoo bequaem, Tot heerlijckheyt van uwen naem. 