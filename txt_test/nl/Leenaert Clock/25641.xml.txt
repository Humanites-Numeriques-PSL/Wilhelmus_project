 Gantsch noodelijck ons te bedencken staet Wat ons belet, dat wy niet nae de maet Van Christo Iesu en worden volcomen, Die hindernis waer noodich wech genomen Gods woort maeckt ons de selve wel bekent, T’verstandt hier van, elck in sijn heete prent. Erdsche verdeeltheyt binnen int gemoet Verloopt als t’water in de aerde doet, Veel beter is een gherust en stil leven: Maer wil men Godt en de werelt aencleven, Soo en mach de nieu Mensch opcomen niet, Blijft onperfeckt, om dat hy Godt verliet. Rust de Mensch hier nu in cleynmoedicheyt, Vertsaecht zijnde, in Gods werck onbereyt, T’hindert hem seer, dees coelt’ laet hem niet bloeyen, Daerom de nieu Mensch oock niet en can groeyen: Weest nz cleynmoedich, sterct u in den Heer, Door hem vermoghen wy’t al t’sijner eer Ist dat wy dan ooc wanckelmoedich zijn Heden aldus, morghen den teghenschijn, Slaet de handt aen den ploech, doet weer omkijcken, Treedt in Gods werck, doet weder daer van wijcken, Wordt int goet-doen moede en scheydt daer van, De queelt en wort oock geen volcomen man. Toont men hem hier met woorden menichfout Onghesouten, het den wasdom op houdt, Wie groeyen wil, moet sijn tongh’ wel bewaren, Wil hy aen den nieuwen Mensche vergaren, Wie’t niet en doet, sal verleyden sijn hert, Vercrijghen dat hem naemaels deerlijc smert. Van’t onderscheyt te missen dat is quaet Dat men hem niet en houdt nae Christi raet, Maer gaet in sijn eyghen werck glorieren, T’zy goet oft quaat, men volght d’oude manieren, Sonder aensien oft Aerdtsch oft Hemels zy, Godtlijck oft Mernschlijck t’gheschiet even vry. Den ijdelheyt hantieren oock betracht, Om dat men het vergrijpen weynich acht Sonder berau, soo wast men niet met allen, Die’t cleyn veracht, die sal allengskens vallen. Waer dese teyckens openbaren cont, Daer en is de nieu Mensche niet ghesont. Lust u nu te verstaen die teyckens vroet, Wanneer de nieu mensch wast int leven goet, D’eerst is, als hy neerstich is in die dinghen Die Godt aengaen, begeerich int volbringen Die nae gherechticheyt hongherich gaet, Die sal oock daer mede worden versaet. Ist dat een mensch int voortgaen wort perfeckt, Die is niet ledich, hem sijn hert’ ontsteckt Als hy hier siet sijnen Naesten int lijden, Droef met den droevigen, bly met den blijden Dit teycken oock een noemende draeght, Hy schickt dat hy sijnen Naesten behaeght. Noch ooc hier by bewijst hy deur den dach De liefde aen den Naesten als hy mach, Also wast hy aen Christo sijn hooft goedich, Liefd’ is in hem, en hy bemintse spoedich, En wat de Mensch bemint, dat wordt hy voort, Hemel oft Aerd’, t’blijckt uyt des Heeren woort. De lijdtsaemheyt haer ooc schoon openbaert Int wassen van den nieuwen mensch v’claert Verduldelijck in angst, in noot midts desen, De liefd’ verdraeght all’ dinghen met Gods vresen, Waer liefd’ is, daer is gheenen arbeyt siet, Maer soeten smaec int gen’ dat Godt gebiet. En wie nu Godt loeft en danckt in sijn leyt, En can spreken, soo als Iob heeft gheseyt: Doe hem sijn droefheyt daeghlijcx ginck vermeeren: Ghebenedijt moet zijn den Naem des Heeren Vrienden dit zijn teyckenen dat men wast, Laet ons toesien oft wyse hebben vast. Nu wy dan soo te recht hebben verstaen T’beletsel en die teyckens van’t voorgaen, So laet ons doch toesien, ons neerstich wachten Vry onbelet nu voor te gaen met machten, Hier toe geeft Godt ons u genae bequaem, Dat bidden wy t’samen in Christi naem 