 Neemt mijn saeck aen, sorgh voor my draeght, Dat bid ick Heer, u teere maeght, Om nae Ierusalem te gaen Hier boven leydt my op die baen. Snel uyt te gaen van alle quaet, My te wasschen van der misdaet, Niet meer hanteeren het onreyn, Noch oock gheen zonden groot oft cleyn. Geven my tot der deuchde dan, Daer in voortgaen soo veel ick can Om te doen Heer alleen het goet, En dat met eenen goeden moet. Prijslijck mach comen wel bericht Soo tot het Goddeelijck ghesicht, Dat ick wel mach sien over al Waer ick keeren en wenden sal. Ick bid u lief Heere beleeft, V heylighe vreese my doch gheeft, Van aller wijsheyt het begin Stort die doch in mijn herte in. En die ootmoedicheyt vrychtsaem Wilt in my planten heel bequaem, Die my van hooghen moedt bewaer, En u maeck aenghenaem te gaer. Tot rechter onderdanicheyt Maeckt (lief Heer) mijn hert oock bereyt Te houden u ghedoden vro, My barmherticheyt bewijsen sy. En u te beminnen, O Heer, Mijnen Naesten oock met begeer, Dat gheeft doch, en my tot u treckt, Ghewendt van der weerelt bevleckt. Reynich mijn consciency puer Tâ€™overwinnen nae die Schriftuer, Op dat ick Heer in dennen dach Met het wit cleedt, becleedt zijn mach. Soo opgaende nae uwe stem, Comt men int nieu Ierusalem Nu in den gheest, waerlijck hier naer, Heer wilt ons doch gheleyden daer. 