 DEn tijdt is hier, nae Schrifts vermaen Om van den slaep nu op te staen, Van der Weerelt te scheyden, En langher niet te beyden. Recht is hier d'aenghename Iaer, Dat ons vrijdt van alle ghevaer, Den swaren last der zonden, Wordt door Christum ontbonden. Verheught laet ons gaen te ghemoet Den Coninck groot, die sulcx nu doet, Elck een wil hem vercieren, Om sijn Feest recht te vyeren. In ons, zijnde gheheel vertsaeght, T'ghebroken herte hem behaeght Eenen gheest seer verslaghen, Doet hem voor al behaghen. Cleen ende groot de zonden al, Van ons ghedaen, end' Adams val, Gheerne voor hem belijden, En al boosheyt vermyden. Kennen Christum voor den Heylant, Dien Godt de Vader heeft ghesant, Den Soon Gods hoogh verheven, Die ons schinckt d'eeuwich leven. Een ellick wil bedincken saen, Hoe hy Christum heeft aenghedaen Int Doopsel, met betrouwen Vast'lijck aen hem te houwen. Niet meer te vreesen int foreest, Gheeft hy ons den heylighen Gheest, Matelijck met verstande, Tot eenen onderpande. Bringhen ginck hy u wel bereyt Het reyn witte onschuldich cleyt, Dat by hem was ghebleven, Nu heeft hy't ons ghegheven. En nam ons aen tot sijnen wil, Dat wy hem souden houden stil, End' van des vleesches lusten, Ghestadich sullen rusten Rusten alsoo van onsen werck, Maer hy met sijnen Gheest seer sterck Wilt stadich in ons wercken, Met sijnen Gheest verstercken. Ten mach niet anders zijn beduyt, Dan ellick moet nu met hem uyt, En d'aertsche heel versaken, En nae het Hemelsch haken. Rechtveerdich ende sober fijn, En daer toe oock Godtsalich zijn En wachten metten vromen, Tot dat de Heer sal comen. Al in den wolcken hoogh gheacht, Ende met hem sijn groote macht, Als hy sal openbaren, Met der Hemelscher scharen. Met een blydelijcken schal, Hy u dat lieflijck roepen sal, O ghy ghebenedyde, Comt sitten aen mijn zyde. Slaet dit wel gae, mijn lieve kint Het eeuwich goet voor al bemint, Wilt dit niet ydel singhen, Maer met der daet volbringhen. 