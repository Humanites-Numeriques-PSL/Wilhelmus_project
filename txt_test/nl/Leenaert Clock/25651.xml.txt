 Int herte moet elck Christen knecht Voor Godt staen wacker en oprecht, Der Menschen ghemeynschap hier mijden, Des nieuwen Mensches nemen waer, Dat hy mach wassen, groeyen claer, Daer in moet wesen sijn verblijden En alle woorden die hy spreckt, En wercken ghedaen, heel perfeckt, Stadich bedincken en versinnen, Dat sy gheschieden tot Gods eer, Soecken daer in gheen roemen meer, Als veel die tijdtlijck eer beminnen, Sal oock t’ghen’ dat over hem gaet, En hem ontmoet, t’zy spijt oft smaet, Met barmherticheyt hier ontmoeten, En met ghedult en goet bescheyt, Iae met grooter sachtmoedicheyt D’onrust en den onwil versoeten Kennen, aensien, wat hem ghebreckt, Sijn eyghen doen gheheel bevleckt, Niet eens anders sal hy aenschouwen, T’sijn hem vernedert maken sal, Tot rechter demoedicheyt al, Soo mach hy dan hem selven bouwen. En hy sal hem afscheyden reyn, Maer niet met den lichaem alleyn, Van allen tijdtlijcken dinghen, Oock met den herte en ghemoet, En soecken soo d’eeuwighe goet, Daer mede sijnen tijdt doorbringhen. Geern sal hy Godt met grooten vlijt Soo vast aenhanghen alle tijdt, Met vyerigher liefde ghepresen, Dit sal hy soecken nacht en dach, Dat hy alsoo met Godt zijn mach Vereenicht in het Hemels wesen. En hy sal het leven Christi Sijn bitter lijden oock daer by, Hebben altijdt voor sijnen ooghen Sijn sachte zeden, al sijn doen Sal hy neerstelijck en coen Nae volghen naer sijn swack vermoghen. En sijnen wil missaken hier, Sal hy doen Gods wil goedertier, In blijden en droevighen saken, In suer en soet, in overvloedt, In leven, sterven, in den doot, Altijdt in Gods wil hem vermaken. Recht stelt hy al sijn sorgh onvroet, En al sijn saken cleyn en groet In Godt, hy gaetse hem bevelen, Neemt al dinck aen van sijner handt, Verlaet hem op sijnen bystandt, Hy weet dat hem niet en mach felen. Soo sal hy oock sijn leven // lanck Om all’ dinghen, Godt gheven // danck, T’zy groot oft cleyn, hy sal hem loven, Dit is der volcomenen graet, O Heer, ons doch alsoo beraet Door uwen heylighen Gheest van boven. 