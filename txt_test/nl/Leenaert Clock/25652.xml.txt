 Ick wenscht u veel vredens goet In u oude daghen, Der stadt Ierusalem voorspoet Nae Gods welbehaghen, Dat Salomon regeer aldaer Met sijner wijsheyt openbaer Als een Vorst vol vreden, Dat de Borghers int ghetal Vrede houden over al Nu naer Christi zeden. Anders niet en zijn ghesint Dan sijne lijfs lidtmaten Dat ghy als Gods lieve kindt Meucht zijn inghelaten: Als die woecker heeft ghedaen, Met ponden van hem ontfaen, Als een knecht des Heeren, In sijnen ooghste seer groot Gheleden menighen noot Sijn Rijck te vermeeren. Heeft ghehouden by der handt, V in groot beswaren: Godt, die nu can doen bystandt Sijn trouwe dienaren, Die wil u verstrecken // doch Neerstich te bewercken // noch Ierusalems mueren, Datse worden opghericht, En haer luycken sluyten dicht Vrolijck sonder treuren. Neerstich weest een cleyne tijt, Soo sal de Heer comen, Brengt den loon des seker zijt Met, en prijst de vromen: Hoe sullen daer luchten schier Die d’ander nu leerden hier, Als de Sterren blincken. D’een claerder als d’ander schoon, Soo sal in des Hemels troon Godt u claerheyt schincken. Rijcklijck met barmherticheyt Moet hy by u wesen, V met verstande bereyt Begaven tot desen, Op dat ghy meucht sien met lust Ierusalem wel gherust In veel deuchden groeyen, Versamen, soo dat behoort, Met een Christelijck accoort, En u liefde bloeyen. Soo dat ghy voortaen u tijdt Meucht met vreuchd’ doorbringhen, T’aller steden waer ghy zijt Godt danck en lof singhen, T’zy met stemmen ofte mondt, Spelen uyt des herten grondt, Soo u tijdt verbeyden Tot de Heere comt ghelijck V te halen in sijn Rijck, Hy wil u gheleyden. 