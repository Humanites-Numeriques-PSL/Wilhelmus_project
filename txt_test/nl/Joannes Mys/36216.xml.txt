 O Godt o eenighen beminden Hoe loffelijck hebt ghy ghevoeght Dat in u woonste is te vinden Alle plaisier en al ghenoecht: Jae sulck plaisier en sulck verblijden Dat daer sal dueren tallen tijden Volcomelijck seer over-soet Sonder verdriet en teghenspoet. Gheluckigh syn sy wel gheseten Die in u hof ghecommen syn, Hun blyschap is daer onghemeten Al hun opsicht is u aenschijn: Sy staen gelijck van vreught verslonden En oock vervult met minne wonden Door het bedrijf ende manier Van het sterck hemels minne vier. G'hebt door u liefde hun ghegeheven Een glorie met onderscheyt, En boven dien oock hier beneven Al hun plaisier ghelijck gheleyt: Sy moeten altijt u aenschouwen S'en connen d'oogh' van u niet hauwen, Met al hun crachten met hert en sin Toonen sy tot u hunne min. Als ick dit comme t'overdincken Ick peys by my soo menich keer, Of ghy my niet haest en sult wincken Om van dees vreught t'hebben de eer: Maer soo ick sie, by faut van desen T'sal eenigh tijt noch moeten wesen, Eer ick dees vreught worde ghewaer Daer ick soo vierich snaecke naer. Nochtans ick sou so ghern scheyden Uyt dit verganckelijck lichaem, Maer ick moet hier van u verbeyden D'ure die u is aenghenaem: En daer en tusschen ick beswycke Door het bemerck van t'Hemelrijcke K'quele van brandt in mijn ghemoet. T'schijnt dat ick sterf van liefde soet. Lof soud'ick eens dees vreught be-erven K'en can niet leven en u zien, Ghemerckt imers ick eens moet sterven Laet het in my van nu gheschien: Maeckt my o Godt gheheel ydoone Om te ghenieten d'Hemels croone Die ghy u kinders hebt bereyt Van nu tot inder eeuwicheyt. 