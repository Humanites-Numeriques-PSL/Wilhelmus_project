 O Godt van hoogher werd' Al sit ick hier op d'eerd' Nochtans mijn hert en is hier niet, Mijn herteken al met syn oogh' Dat siet om hoogh' Alleen naer u soo ghy wel siet. Ick hebbet al doorsocht Waer datmen soeken mocht; In hemel en op aerderijck: Of daer wel waer een saeck so puer In de natuer, Die u van weerde waer ghelijck. Al wat hem hier vertoont Het is wel fraey verschoont Het schint dat weerdich is bemint: Maer noch en cant my niet aenstaen Noch niet versaen Alsmen u daer niet in vindt. Mijn hertsen is oprecht, Aen t'uwe vast ghehecht, Ten wilt maer hebben u alleen: T'ghen dat hem toont tot een verkies Het biet verlies, Ghy zijt den eenen die ick meen. Met u soo heb ick't al, Dat is, en wesen sal, En dat gheweest is t'eender tijdt: Hoe souder connen dan gheschien Dat ick sou sien Naer dinghen die ghy niet en zijt? Lof aenghesien mijn hert Soo sterck ghedreven werdt, Tot u die zijt mijn hooghste goet Sterckt my ghedurichlick hier in, D'ack u bemin, Alsoo ick u beminnen moet. 