 Liefste vriendinne set u op den gangh' Naer uwe comste is al ons verlangh', Schust op u rusten // en wilt met lusten, Hier comen hooren onsen soeten sangh'. Comt hier by ons in dese schoon contrey, Wy syn hier blydelick in eenen rey, Wy comen heden // met goede zeden Om u te presenteren eenen Mey. T'is eenen diemen wel aenschouwen mach, Noyt schoonder Mey en wast dat d'ooghe sach; Den Heer der Heeren // tot meerder eeren Die heeft hem nu doen comen voor den dagh. Ghemerckt dat Godt ons dit heeft willen doen Dat hy hier vonden is op dit saisoen, Compt hem aenschouwen // ter goeder trouwen, Hoe dat hy staet met zijne blaeders groen. T'is eenen Mey die groote cracht in heeft, Voor hem ist dat den boosen vyandt beeft, Hy is die t'herte // in alle smerte, In alle swaericheyt versoeten gheeft. Op desen Mey:boom moet wel syn ghelet, Wy moeten hem vereeren lancx om bet, Want wy die waeren // in s'doodts beswaeren Syn door dien Mey in vryheyt weer gheset. Lof van vriendinne compt soo haest gy meught, Om desen Mey t'aenveerden met een vreught, Compt haelt hem binnen // met blyder zinnen, Ghy sult daer door vercryghen alle deught. 