 O Jesus goedertier Hoe soet is uwe minne! Alle goet heeft sy inne Met volherdich plaisier; K'hebt waerheden gevonden Wien ghy wat liefde gheeft, Dat dusdaenich t'allen stonden U lanx om liever heeft. Men can nerghens voorwaer: Gheen beter liefde vinden, Sy can s'Hemels hier binden Aen ons herte, t'is claer, S'heeft alleen het vermoghen Dat sy om hooghe treckt Al het gen' dat licht gheboghen Of dat neer licht ghestreckt. Dit heb' ick wel ghesmaeckt Inwendich in't ghevoelen, Hoe mijn herte ginck woelen Alst van u wiert gheraeckt: K'lagh hier neder gheslaeghen Eer dat ghy by my quaemt, Nu so wort mijn hert ghedraeghen Tot u, oft waer ghepraemt. Al weet ick dit gheschien K'en ben noch niet te vreden; Al sien ick u naer reden K'wil u noch anders sien; K'saegh' u ghern mijn Broeder Uyt:wendich in't ghezicht, Aen borsten van mijn Moeder Als een seer cleynen wicht. Mocht dit gheschien aen my Hoe soud' ick met verlanghen, In mijn aerms u pranghen Metter herten seer bly! Jae al sonder traeghen Dat ick u vond aldus Al waert dat de lieden saeghen Ick gaef u menich cus. Lof die mijn hert bemint Wilt mijn begheerte blussen, Mijn omhels, en mijn kussen Doen ick, als kindt aen kindt: Niemandt en sal dit houwen Dan voor een Hemels werck, Daerom compt met goet betrouwen Tot my, al in dit perck. 