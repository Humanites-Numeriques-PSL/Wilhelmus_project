 O Godt wien men al eer moet schincken Op aerden en in't Hemelrijck! En wilt niet laeten t'overdincken Dat ghy my hebt ghemaeckt van aerd' en slijck. In t'herte mijn compt dickx gheclommen Waerom dat ick op deser aerde', Tot sulcke cleenheyt moeste commen Dat ick van slijck en stof moest syn vergaert. T'is waer had' ghy het goet ghevonden Van weerder stoff te schaepen my, Ghy cost dat doen, tot alle stonden Ghy waert daer in gheheel van wille vry. Al ben ick hier in sulcker voeghen By een ghevoeght, en dus vercleynt: Ick heb'hier in noch mijn ghenoeghen K'en weet niet wat ghy van my hebt ghemeynt. Soo lang' den pot is onder handen Daer wort seer dickmaels ondersocht Of hy tot eer, of wel tot schanden Van zijnen meester sal syn op ghebrocht. 'K doe de ghelijckenis van desen Aen mijn lichaem soo menich keer, Oft eenen pot van schande sal wesen Of wel door u ghenae, eenen van eer. Lof die den pot van mijn lichaeme Met een schoon ziele hebt vereert, Maecks alle beyde soo bequaeme Dat d'een en d'ander tot u weder keert. 