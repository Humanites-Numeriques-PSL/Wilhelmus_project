 Iesus alderliefsten mijn, Hoe cont ghy aldus ghesyn, Dat ghy my keert u aenschijn! V ghezicht, seer gesticht, Is aen my een hemels licht, Ende ghy nu soo vry, Compt dat weeren hier van my. Waerom syt ghy soo pieccant, Waer om op u oogh' u handt? Meynt dat ick u ben vyandt? Meen ick Heer doet my d'eer, Set u oogh' op weder keer, Want hierin is ghewin, In u sien licht uwe min. Diet' faveur hier mach gheschien, Dat hy u ghesicht magh sien, Acht ick wel gheluckigh d'ien: Want voorwaer, het is claer Ghy syt een bermhertigh Vaer, En soo saen, ghy siet aen Vwen toorn is ghedaen. Orlof dan O Jesus soet Dit faveur my oock eens doet Aenghesien ick toon' ootmoet, Gheeft my hier in quartier, U aenschijn vol van plaisier: K'sal hier me wachten ure Die ghy gheeft in't s'werelts ste. 