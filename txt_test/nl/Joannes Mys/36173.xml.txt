 O Godt die alle herten kent Ghy siet het mijn tot u ghewendt, Door u is alle mijn begheerten; Al mijn ghepeys en mijn ghesucht Is van u ooghen niet ghevlucht Ghy merckt dat wel aen mijn gheneeren. Daer menschen troost en sien ick niet Hy is wel d'waes, die daer naer siet, Want sulcken troost en can niet baeten: Noyt mensch in't s'werelts troost iet wan M'heeft hier ghenoech exempels van, T'syn troosten die in noot ons laeten. Daerom soo laet ick t'swerelts baen En comme recht tot u ghegaen, Die rechten troost alleen cont gheven: Mijn gheest alleen tot u ick stauw' K'sie die u syn gheweest ghetrauw' Dat gh'hun ghetrauw' oock syt ghebleven. K'en wensch op aerden niet als nu Noch nu niet meer en sal van u, In u alleen heb ick behaeghen: Hierom als t'hert in droefheyt steeckt De mondt en t'herte daer van spreeckt Ghy siet ick com het aen u claeghen. Lof maeckt dat mijn begheert en ghesucht Noyt tot een ander neempt syn vlucht Ick wil my altijdt aen u hauwen: Hier heb ick seer wel op ghelet, K'heb mijn betrou op u gheset, In alle mijn suchten en benauwen. 