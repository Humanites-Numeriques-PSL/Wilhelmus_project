 Here Godt ick hebbe nu Seer ghesondicht teghen u, Het is my leet tot den gronde En het diepste van mijn hert Dat my meer leet wesen conde T'sou my helpen in mijn smert. K'bid' u houdt u wat ghestilt Want soo ghy my teghen wilt, Daer en valt niet aen te segghen My sal naecken groot dangier: Voor my ick wil neder legghen Mijn veroeste wapens hier. Uwe wapens wel bereyt Syn vraeck, met rechtveerdigheyt, Mijne waepens syn mijn sonden Daer ick mede ben ghelaen, Ick en can tot gheender stonden V daer me niet weder staen. Tot u neem' ick mijne vlucht, Met berauw' en swaer ghesucht, Och ontfanght my in uwen ermen Mijnen goedertieren heer: Wilt my sondigh Mensch ontfermen Aenghesien ick tot u keer. Of moet ick quetsuer ontfaen En oock smerte onderstaen! Doet het vry naer uwen raede Want ghy slaet en ghy gheneest, Al naer-volghens u ghenaede. Ghy hebt altijt soo gheweest. Lof Ick hopp' naer mijn bemoen: Dat ghy't oock met my sult doen: Wilt u gramschap wat versoeten V bermhertigheyt aencleeft; Wilt hier mede my ommoeten En mijn sonden my vergeeft. 