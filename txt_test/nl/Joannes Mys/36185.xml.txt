 O Godt ick sie wel in dit dal Dat mijne daeghen eynden al, s'En connen hier niet langhe dueren Volghens den wyser der natueren. Al leef ick hier op dit termyn K'en ben maer eenen sonneschyn; Compter een wolck op my gheresen Sy maeckt my schyneloos te wesen. Al toon' ick hier een blomme moy K'en ben maer een en dat van hoy; In't hoy soo com'ick my vertooghen En alst verdrooght k'moet me verdrooghen. Om dat my leven is soo cort En lancx om meer noch corter wort, Eer dat ick comme te beswijcken Soo wil ick naer het hemels kycken. Ick ben van sin te leven stil, En dat gheheel naer uwen wil: K'wil t'swerelts vreught, dat cort verblijen, Van stonden aen, stellen by syen. Daer by soo wil ick metter daet Van herts beweenen al mijn quaet; En oock by neffens dit beschreyen Soo wil ick my tot deught bereyen. Lof gheeft my graci en gheluck da'ck wel mach claeghen mijnen druck; Op dat als ick hier eens sal sterven Het hemel-rijcke mach beerven. 