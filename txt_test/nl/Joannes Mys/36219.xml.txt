 Liefsten vriendinne, uyt minne Met blyden zinne, nu ter tijt, Bringhen wy hier daer ghy syt, Den schoonen Mey ghebenedijdt: Eenen Mey seer soet Waer aen t'eeuwich goet, Heeft ghestort syn bloet. Wilt hem aenschouwen, en houwen, Ter goeder trouwen, soo ghy meucht, Hy sal maecken u verheught Dat ghy in pijn sult maecken vreucht Want hy doet voorwaer In druck en beswaer, Wercken wonderbaer. Hy houdt in sneven, en beven Den moet verheven, t'allen stondt: Van hem wort ons oock ghejont Dat hy de ziele maeckt ghesont: Sijnde een Medecijn Al op dit termijn Voor die syn in pijn. Wilt u verblijden, u strijden, En al u lyden, dat u raeckt Sal van u niet syn ghesmaeckt, Ist dat ghy werck van t'Cruyce maeckt Syt ghy in dit wout Yvers in benaut Desen Mey aenschaut. Ghy sult door desen, ghenesen, Daer by oock wesen, seer ghestilt, Ghy sult willen dat Godt wilt Al ist dat hy u pijnt of vilt, Met een bly ghelaet Of ghy metter daet Heel in voorspoet saet. T'cruyce doet vluchten, ons duchten Jae al ons suchten, en verdriet, T'doet het comen al op niet, Alsmen ten rechten tot hem vliedt, En t'maeckt ons bereyt Door Godts mildicheyt Tot de salicheyt. Orlof met zeden, wilt heden den Mey besteden, in u hert, Hy sal werren al u smert; Al is sy groot seer swaer en erdt, En ghy sult hier me Gaend' uyt s'werelts ste Cryghen d'hemels ure. 