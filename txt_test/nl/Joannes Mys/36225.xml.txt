 Met seer lieffelijcke sanghen Heel verblijdt al naer den gheest, Hebben wy ghedaen ons ganghen Uyt dat gheestelijck foreest; Wy commen tot u ghetreden Met den Mey seer excellent, Die daer is ghebonden heden In een pleyn seer pertinent. Al de boomen en de meyen Al uytspruytsel, en plantsoen, Syn in schoonicheyt verscheyen Elck gheeft daer diversch syn groen; Maer waer me wy u begroeten Is den Mey van Christus soet, Uyt wiens handen ende voeten Hy noch draeght dat weerdich Bloet. Compt by ons wilt u vertooghen Compt siet desen Mey:boom aen, Compt en wilt u selven pooghen Wilt niet op u selven staen, Een ziele die heeft dat inne Dat sy lief en ghern heeft, Daer is sy meer door Godts minne Dan daer sy het leven gheeft. T'Cruys dat hier nu is ghevonden Dat moet wesen inghevoert; Doet dat toch in alle stonden Ghy sult lyden onberoert, Van alle u onghevallen In wat menichte vervult, Sult ghy op Godts Cruyce vallen Dat ghy t'uw' vergheten sult. Maeckt hier af een oeffeninghe Stelt Godts Cruyce in u hert, U sal dincken sonderlinghe Dat ghy leeft hier sonder smert, Want t'lyden dat wordt verdwenen En het compt op niet seer ras, Alsmen dinckt op Godt den ghenen Die het Cruys onschuldich was. Lof laet ons te saemen prijsen Godt tot inder eeuwicheyt, Dat hy ons heeft willen wijsen Waer dien Mey:boom was gheleyt; Laet ons oock, hier ons verbinden Hem te wesen over al Onsen aldermeest beminden Alsoo langh' hy wesen sal. 