 O liefsten Heer Het heeft my aen soo seer Dat ick als noch u heb' ghesocht Door der zinnen leer In mijn beddeken seer socht; Maer heden, de reden, die leert aen mijn U rusten, in lusten, niet vindich te syn. Ghy neemt u rust In eene ziel wiens lust Alleenelijck naer s'Hemels staet, Die naer u soo dust Is u als een honigh-raet U ooghen vertooghen, hun aen sulcke claer En ghye, seer blye, comt inwoonen daer. Dit ziende aen So wil ick op gaen staen, En u veel beter soecken hier: K'sal de stadt om gaen Elcke straet in elck quartier, De wijcken, door kijcken, al sonder respijt En d'hoecken, door-soecken, of ghy daer syt. De stadt die ick Wil om-gaen neerstelijck, Dat is mijn hert, vol van u min, T'allen ooghenblick Wensch' ick altijdt u daer in: De straeten, wilt vaeten, syn wenschen tot u Goe wercken, wilt mercken, naem'ick wijcken nu. Had' ick hier bet, Mijn hert op u ghesedt; Had' ick door deucht tot u ghetracht; Had' ick hier t'ghebedt Meer ghebruyckt dach ende nacht, K'en hadde, met schaede, hier niet moet syn Noch leven, al sneven, ghedurich in pijn. Lof hooghste goet Compt stelt u op den voet, Al heb ick u ghesocht seer flauw: Ick hernem' den moet Om te soecken u seer gauw, Compt stillich, goet-willich, en wilt u toch niet Ontvinden, beminden, maeckt datmen u siet. 