 O liefsten Godt die so naer trachtigh syt! Treckt my naer u t'is tijdt, Ick ligh'hier neer ghevelt in het publijck Op aerderijck, al in het werelts slijck; Ick ben hier in belaen K'en can niet rechte staen. Om tot de deught te gaen. Gheeft my u rechter handt, of treckt my voort Met een hemelsche coord', Treckt my al met een snoer van uwe min, Met blijden sin der deughden baenen in, Ick sal met mijn ghemoet Al om (o eeuwich goet) U volghen metter spoet. Al ligh' ick hier so swaer, seer boven maet, In desen mijnen staet; G'en moet daerom van my niet willen vlien Maer naer my sien, en onderstant oock bien: Al ben ick hier in't velt Ondeughdich dus ghevelt Tot deught mijn herte heldt. Als ghy een herteken hier dus bevindt Gheheel tot deught ghesindt; En dat van u ghetrocken hier wilt syn, Gheloof het mijn, ten doet u sulck gheen pijn: Goe gheerte die verlicht, Veel swaerheyde en ghewicht; In't s'menschens hert ghesticht. Lof Godt nu ghy my ziet van goede wil Treckt my naer u al stil, Ick sal u loopen naer sonder ghetreur K'sal doen den speur, op uwen soeten gheur Van u bermherticheydt; Toont die aen my plantheydt Tot mijnder salicheydt. 