 O liefsten Godt mijnen beminden Wat heeft dit toch al te bedien, Dat ick u nerghens en can vinden Wanneer ick com naer u te zien? Wat ick u soecke t'allen cant K'en vind' u nievers niet ter handt. Ghy placht u rust met s'herten vreden Te nemen hier beneffens my; Waer syt ghy nu van my ghetreden Die door de liefde my waert by? K'moet yvers in hebben misdaen Dat ghy van my syt wegh ghegaen. K'soeck nochtans ter goeder ure En dat met eenen yver fyn, Maer of ick troost in de nature Te seer soeck, t'sou wel connen syn: En nu so valt my inden zin Dat ick u daerom vinde min. Als ick u soeck met troost der zinnen K'soeck u by nacht al op mijn bed', In't welck ghy niet sult comen binnen Noch oock naer worden op-ghesedt; G'en comt tot sulck een ziele niet Die troost in u, niet aen en ziet. So dat ick nu ghenoech can mercken Wat dat i'nt soecken moet geschien: T'moet soet en suer, en alle wercken Heel bloot en recht in Godt aenzien, Op sulck een sonderlingh' manier, Syt ghy alleen te vinden hier. Orlof laet my t'faveur ontfanghen Van u te vinden in dit dal, K'en wil niet meer de baen inganghen Van t'ongheluckigh groot ghetal, Dat hier u soeckt en niet en vindt Om dat syn self' te seer bemindt. 