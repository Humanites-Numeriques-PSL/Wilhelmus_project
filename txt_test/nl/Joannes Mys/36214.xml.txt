 Soeten Jesus eeuwich licht Door wien de schepsels al syn ghesticht: Compt toont my u ghesicht Op dat mijn hert mach syn verlicht; Ghy hebt my sulcx toe gheseyt Maer uwe groote Majesteyt Die blijft altijdt van my ghescheyt D'welck voor mijn hert is groote bitterheyt. Van uwe worden ick veel hauw' Nochtans by naer ick dincken sou, Dat ghy syt onghetrouw Laetende my in desen rouw: Ick soeck u al om een paer En ick en word' u niet ghewaer, D'welck voor my is een cruyce swaer, Want elcken dach dunckt my te syn een Jaer. Veele maenden syn voor by, En oock veel Jaeren ghestelt aen sy, En ghy seght t'allen ty Dat ghy sult commen haest by my; Hier me wel mijn hope groeyt, Maer om dat ghy u niet en spoeyt My dunckt dat ghy my heel verfoeyt En oock het langhe beyden my vernoeyt. Want ick meynde over lanck Eens te ghenieten met uwen danck, U schoon ghesichts ontfanck Om te versaen mijn hertjen cranck: En ick sie g'en compt niet voort G'en syt ghebonden, noch ghecoordt, T'en is sy leven niet ghehoort Ghy moet op my wel syn ghestoort. ick moet t'hooren t'allen tyt Mijn sinnen alle, doen my groot spyt, Sy segghen met verwyt: Dat ick u teenemael ben quyt; Hierom compt o Heer compt aen Wilt my met u ghesicht by staen, En wilt my van t'verwijt ontslaen Laet nu mijn herteken eens troost ontfaen. Binnen dien ick u verbey Vertoont ghy my hier in dees contrey Schoon schepsels alder-ley Maer neen k'en zie naer sulck geen wey: Ick zie naer een beter stick De schepsels syn verganckelick En ghy die syt onsterffelick Soo dat ick u bemin alleenelick. Orlof Godt schoon van aenschijn Compt en vertroost my op dit termijn In dese mijne pijn, Eer dat ick hier gheheel verdwijn: K'ben nu langh' ghenoech beproeft En ghy hebt lang' ghenoegh vertoeft, Neemt weg van my, dat my bedroeft Schinckt my u schoon ghesicht dat my behoeft. 