 O Goeden Godt waer sa lick henen treden? Waer dack'my keer/k'vinde my in duysterheyt En hier by soo vind'ick my, In droef gheducht, en swaer ghesucht Hier van alle sy. Ten was gheen noot soo seer my te beswaeren Had'ick hier al u vermaen willen invaeren, Maer helaes, als eenen d'waes, Heb ick ghegaen, en my misgaen met het s'werelts aes. Ick docht al voor den sin wat sinnigh dryven Dat ick daerom niet te min verlicht sou blyven, Naer mijn meen', het docht my cleen Dat ghy soo licht, met u claer licht Van my soudet scheen. So saen ick wiert geraeckt van t'swerelts schichten Ick wiert berooft van u claer Hemelsche lichten Soo dat ick magh doen groot beclach Dat ick den nacht, heb' voort-ghebracht Voor den claeren dagh. In desen nacht moet ick naer u blent potten, En onderstaen van u volck al het bespotten; Waer ick tast', k'n hau niet vast, Waer dat ick vlie, niet en sie, D'welck my is groot last. Loft wilt op mijn beghin van leetschap dincken Biet my de handt, laet op my u licht doch blincken Lieffen Heer, doet my dees eer, Ick sal voorwaer, u volghen naer Nu en lancx om meer. 