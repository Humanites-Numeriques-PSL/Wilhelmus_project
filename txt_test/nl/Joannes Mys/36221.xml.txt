 Compt Maghet reyn, weerdich al om gepresen Compt voor den dach wilt met ons blyde wesen: Daer is als nu ghevonden hier Den Mey dat Cruys van Christus goedertier. Is desen Mey ons mildelick ghegeven, Wy moeten doen, dat hy hier wort verheven: Hy dient voorwaer van ydel wel verschoont, En met cieraet, en blommekens ghecroont. Tot desen eyndt zietmen aen alle wijcken De cruydekens fray uyt de aerde kycken, De boomen al die gheven blaeders groen Om soo dit Cruys al eere aen te doen. Hy heeft gheluck die desen Mey can vinden, Want hy heeft dat men can door hem verslinden, Al dat ons pijnt, droevich maeckt en smert, Als men hem plant in't binnenste van t'hert. Maer men meot hem, al sonder te verflauwen In t'sherten grondt ghedurich onder-hauwen, En wel met mest der liefden Godts voorsien En oock van hem, het quaede cruyt uyt wien. Orlof nu dan, wilt hier in obedieren compt compt by ons, helpt me den Mey vercieren, En of het u, een luttel moeyte cost, T'is voor het Cruys, daer wy me syn verlost. 