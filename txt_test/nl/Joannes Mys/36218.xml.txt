 Schoone Bruydt sonder vermijden, Wilt verblijden, Compt en siet dees wonderheydt: Eenen Mey ter deser stonden Is ghevonden, Christus cruys vol weerdicheydt. In de aerde wast ghesteken, Door de treken, Vanden boosen mensch versteent, Maer de aerde door Godts voeghen, En ghenoeghen, Heeft het ons weer om verleent. T'licht noch root al vanden bloede, T'ons behoede, Dat uyt zijne wonden liep; En ontrent de naeghel gaeten Wilt dit vaeten, Light dit bloet in t'houdt seer diefol. Dese bloede roode plecken, Die daer decken, T'heylich cruyce hier en daer, Sijn ghelijck sy syn ghedreven Uyt het leven, Schoon gelijck corael voorwaer. Om dit cruyce te vercieren, Siet men swieren, Elcken boom met syn nieuw bladt, En het cruydt dat groeyt weer omme T'gheeft syn blomme, T'cruypt lancx d'aerde by den schat. Dese stomme creaturen T'alder uren, Eeren t'cruys op hun faitsoen, Conden sy, sy souden wenschen Dat de menschen, Alle eere souden doen. Haest u dan wilt u bereyden, Sonder beyden, Compt in dese schoon contrey, In ootmoedicheydt wilt daelen, End' in haelen, Desen alder-schoonsten Mey. Aen dit cruys heeft Godt den Heere T'uwer eere, Eens ghesmaeckt de bitter doodt, Om u siele eens te bringhen Met verlinghen, In syn Hemels Vaeders schoot. Slaet op t'Cruyce dan u ooghen, Wilt u pooghen, Om te eeren desen pandt, Wilter hem in u hert besluyten Ghy sult fruyten Daer in vinden veel der hand'. Orlof die hier syt in t'vaeren, Als de baeren, Op u commen door tempeest, Als ghy syt in u benauwen, Wilt betrauwen, Op Godt en syn Cruyce meest. 