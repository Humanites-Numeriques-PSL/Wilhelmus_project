 Helaes mijn hert vergaet van druck en pijn, Het lot van lyden dat is op mijn Hier neder commen daelen, Hoe langh' ick leve, en heb gheleeft Mijn hert van pijne sneeft T'en can hier gheen versoet, T'en can hier gheen versoet behaelen. Hadde mijn herte somtijdts dat vermaeck Dat van gheen pijne en had' den smaeck Van die het hier moet lyden, Dat pijn wat quaeme met soet gheminght Mijn leven wiert verlinght, En van soo moeght ick my, En van soo moeght ick my verblyden. Naer duysterheden wordt den dach verclaert Vaer de tempeesten door wint ghebaert, Wordt daer een stilt ghesonden: Maer laes mijn lyden ter werelt hier Blijft al op een manier In my en wort gheen baet, In my en wort gheen baet ghevonden. Hoe menich Jaeren heb ick hier gheschreyt En door de pijnen my dickx herleyt, Niet wetende waer wenden; Hoe dat ick suchte nacht ende dach, Hoe ick doe mijn beclach, Ick blyf altijdt in mijn, Ick blyf altijdt in mijn allenden. T'schijnt dat ick hier moet lyden naer Godt sin Gheheel mijn leven, van in't beghin Al tot den eynde mede: T'schijnt dat mijn lyden vol smerte groot Verbondt heeft met de doodt Da'ck niet eer hebben sal, Da'ck niet eer hebben sal een vrede. Lof al hebt ghy dit in my gheschickt Dat hier mijn lyden sou syn verdickt, K'en sal u lof niet swyghen: Wilt my verleenen dat ick hier naer Voor al mijn lyden swaer Het hemelrijcke schoon, Het hemelrijcke schoon mach crijghen. 