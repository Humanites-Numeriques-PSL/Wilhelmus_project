 Maeght hoogh ghehacht, Seer rijpelijck bedacht, Syn wy hier Maeghden onder een; Wy h'en u ghebracht Eenen Mey al in't ghemeen, Compt buyten, siet spruyten, de blaederen groen, De Meyen verscheyen, vermaecken t'saisoen. Elck hout, dat draeght Syn groenheyt, die behaeght, Door syn groen bladt veel in't ghetal, D'aerd oock niet en traeght In haer groenheydt over al; De cruyen, die duyen wt bloemmekens nu Compt kyken t'sal blijcken, aen den Mey voor u. Soo hy nu staet, Hy t'al te boven gaet, Sy vrucht die leeft, en leven doet, T'is den Mey van baet Want wt hem compt alle goet; Verloren, te voren, was desen Mey schoon, Maer heden, door reden, compt hy weer ten toon. Soo dat ter handt Nu is dien schoonen pant, T'cruys daer me Godt eens was gelaen; T'gloeyt van allen cant T'helich bloet hanght noch daer aen Wy vlechten, en hechten, hem blomkens stout Sy bloeyen, en groeyen, ghenoech in het wout. Lof Maeghet fyn, Compt hier al daer wy syn, Compt wilt aenschouwen desen Mey; Syt ghy hier in pijn, Droevich, treurich, in gheschrey, U lyden, u strijden, sal hier me vergaen Vriendinne, uyt minne, wilt hem nu ontfaen. 