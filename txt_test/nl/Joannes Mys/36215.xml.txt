 Mijnen schepper hoogh verheven Mijnen Godt ghebenedijt, Ghy hebt hier mijn hert ghegheven Heerschappy ter deser tijdt, Over al dat heeft het leven Op de aerde, Zee en locht; K'sou die gern overgheven Dat ick sulcx door u vermocht. Siet ick heb soo langh' op erden, Dese heerschappy bemint, En om daer in te volherden Sulcx mijn hert niet goet en vindt: Ick wil u alleen aenveerden Maeckt my t'werelts ruyse quijt, Want ten is van gheender weerden Dat ghy selve niet en zijt. Daerom wil ick t'swerelts saeken Altemael verfoeyen nu Jae ick wil die heel versaecken Maer k'en cant niet sonder u: Wilt my hier bequaem toe maecken Dat ick sulcx volbringhen mach, Laet my desen troost hier smaecken Dien ick soecke nacht en dach. Twee goey vleughelen my faelen Om de werelt te ontvlien, Waer sal ick die nu gaen haelen Ick en vind' die by gheen lie'n, Sulcke moeten van u daelen En ghy gheeft die, die ghy wilt, Hierom comt met uwe straelen, Gheeft my die, o ghever mildt. Gheeft my van een duyf de pennen Om te vlieghen uyt dit dal, K'sal hier me my selven wennen, vlieghen boven t'schepsel al; Gheeft my dat ick u mach kennen Wie ghy syt, o eeuwigh goet, Dan sal ick my by u mennen Al door u ghenaede soet. K'sal hier me, uyt al mijn crachten Schauwen al dat u mishaeght, En oock doen uyt mijn ghedachten T'ghene dat van u vertraeght: Ick sal altijdt voorder trachten Naer u Goddelijck aenschijn, En by daeghen, en by nachten Altijt u ghetrauwe syn. Orlof Godt mijns herts verlanghen Wilt versaeden mijnen lust, Laet my mijn begheert ontfanghen Stelt mijn hertjen eens gherust: Wilt mijn lyf, en ziel aen-hanghen Vleughels van een duyfken schoon, Op dat ick u eens mach vanghen Boven in des Hemels throon. 