 Liefsten Godt ghebenedijdt Het is meer dan tijdt, Dat ghy tot my anders syt: G'hebt my, seer vry, van alle sy, Met soetigheydt, dickmael gheseyt, Da'ck van t'quaet sou doen afscheyt. Maer ghy syt tot my te goet G'handelt my te soet, Naer t'verbeuren van mijn boet: Beter, van het, quaemt ghy van verr' En dat ghy waert, van sulcken aert, Dat ick wiert van u vervaert. Daer en is soo cleyn gheen dier Of ten vreest al hier, Als het aensiet syn dangier: En ick, het strick, dat eeuwelijck, My can gheschien, met goet bedien, Dat en wil ick niet insien. Die't hier al heeft over milt Naer den zin soo hy wilt, Sijnen wil dier van u verschilt: Daerom, ick com, en bidderom, Ghenaedigh heer, leert my hier meer, Dat ick u mach vreesen meer. Sulck een vrees is het beghin S'heeft de wijsheydt in, Van de Goddelijcke min: Soo wie, heeft die, soo ick wel zie, Hy wort vereert, en oock gheleert Dat hy hem tot t'Hemels keert. Lof Godt doet toch mijnen heesch Compt door-steeckt mijn vleesch Met de deught van uwer vrees; Eer t'suer, en stuer, my naeckt in d'ur, Van mijnder doodt, dat my heel bloot Sau aen-doen benautheydt groot. 