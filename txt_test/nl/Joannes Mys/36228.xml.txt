 Weest nu ghegroet vriendin // laet in, Compt by ons voor den dagh op dese baen, Wy staen hier op ons plicht // int licht, Met eenen alder:schoonsten Mey ghelaen, Die heden in het wout, Ghevonden is in't hout, Doet open u deure, en laet ons niet staen, Compt blust ons verlanghen Compt wilt hem ontfanghen En siet hem aen. T'is eenen Mey seer goet // en soet, Waer aen dat onsen Heer, wt liefde groot Heeft willen syn ghehecht // seer slecht, Voor t'menschelijck gheslacht boos en snoot, Hy hinck daer aen vertoont Door-gheesselt en door-croont, Door-naeghelt in handen en voeten heel bloot, Syn leden ghebroken Syn zijde doorstoken Al totter doot. Wy h'en in dees contrey // dien Mey, Sien staen al in het wout in dit saisoen, Wy wierden hem ghewaer // een paer, Om dat hy was soo schoon in syn faitsoen; Want d'aerde daer ontrent Die ded' wat onghewent, Haer blommekens, geffekens, looverckens groen, Heeft sy wt ghesonden Om desen ghevonden Eer aen te doen. De voghels in't ghemeyn // seer reyn, In veel-der-hande soort vloghen daer by, Elck socht tot syn gheclanck // en sanck, Een taxken om aldaer te wesen vry; Sy songhen daer claer wt Elck liet hooren syn fluyt, T'was seker om hooren een schoon melody, Sy volghen al swieren Al singhen al tieren Van alle sy. Doen saeghen wy wel ras // wat t'was, En ginghen by dien Mey met eenen tocht, Yder bysonders oogh'// die vloogh', Naer desen schoonen Mey soo veel sy mocht, En resolveerden coen Dien Meyboom wt te doen, Wy dolven al t'saemen, een yder die vrocht, Soo dat wy hem heden met al onse leden, H'en me ghebrocht. Orlof compt wt u ste, in vre, Aenveert van ons dien Mey, ter deser tijt, Omhelst hem met een vreught, tot deught, En oock in allen druck, die ghy hier lijdt: Bewijst hem alle eer, Duysent en duysent keer Jae alle die daeghen soo langhe ghy zijt, Hy sal u hier gheven Een rust aen u leven Sonder respijt. 