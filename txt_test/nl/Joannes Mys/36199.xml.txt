 Liefsten Godt hoe menich reysen Heb ick hier met mijn ghepeysen, Seer swaer moedelick versucht Om dat ghy hier waert ghevlucht: En hoe menich dach en nachten Heb ick u al om staen wachten En ghevraeght seer onvervaert Aen u waekers waer ghy waert! Wat ick vraeghde van hunlieden Sy en gaeven gheen bedieden, Aen my, waert ghy waert ghegaen; Maer sy lieten my soo staen- K'reegh hier in ghelijck vernoeyen t'Scheen d'ack gingh' ghelaen met boeyen, K'voeghde my aen eenen cant Daer ick my alleene vant. K'docht ick sal alleen gaen leven En gheen schepsels meer aencleven, Of ick u by avontuer Beter vonde t'eender ur' K'docht oft ghy u hadt ghedoken Om dat ick had' aenghesproken, En bemint de schepsels meer Dan dat toe laet uwe eer. D'eenigheyt nu in ghetreden Als ick stondt in mijn ghebeden, Met mijn hert tot u heel bloot Quaemt ghy my in mijnen schoot: Soo dat ick u met verlanghen In mijn arems u moet pranghen, Aenghesien dat ghy soo vry V presenti' doet aen my. Wie sal my van u nu scheyden, Wie sal my naer t'neder leyden Als het hert van u en mijn Dusdaenigh vereenicht syn? Geen vyandt so gheslaeghen Die my hier van u sal jaeghen K'ben als nu genoech versterckt Nu u liefd' in my so werckt. Lof o alderliefst' beminden Nu ghy hebt u laeten vinden Nu ons liefd' ons t'saemen vlecht Mach ick nu wel segghen recht: Dat ick ben ter deser stonden Van t'verganckelick ontbonden, En gheheel by u ghevoeght Met ghenoeght boven ghenoecht. 