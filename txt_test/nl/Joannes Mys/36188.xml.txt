 O Liefsten heere wilt my hier ontwinden Uyt mijne groote wanckelbaericheydt, Ick hebbe langhe tijdt met alle winden Ghewaeyt, gheswiert meer dan het my ghereyt. K'heb hier mijn leven gheoeffent op eerden Seer woest en onghebonden breet en wijdt; Met cloeckheydt al mijn sinnen hun gheneerden In al het ghene dat ghy niet en syt. K'heb nu aen d'een, nu aen d'ander ghevallen Nu d'een nu d'anderen oock af ghegaen: Mijn sinnen waeren als de weirre ballen Sy lieten hun van d'een tot d'ander slaen. Maer nu is in my den wille gheresen Van my stantvastelijck te houden hier; K'heb u en uwe wetten uyt ghelesen Waer naer ick leven wil, naer u desier. Van nu en oock voort aen, wilt ick niet trachten Naer d'ydelheydt want sy is veel te slecht; Maer met mijn sinnen al, en mijn ghedachten Sal ick mijn ooghen op u houden recht. Aen u soo wil ick my teenemael houwen, Want sonder u en is toch gheen vermaeck: Hoe datmen u meer dient ter goeder trouwen Hoe datmen van u heeft noch meerder smaeck. Lof Godt ick hebbe begheeren ghenomen Maer t'is met uwe gracij, ick bekent; Wilt my met gratien noch meer voorcomen, Dat ick t'volbringhen magh, tot inden endt. 