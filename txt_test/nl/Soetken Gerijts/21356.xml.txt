 GEnade vrede gods wijsheyt goet, Wensch ick v toe van herten Mijn lieue suster voor een groet Want wy nu zijn behoet Door Christus doot en bloet Al van dat eewich smarten. Ist dat wy leuen hier oprecht Die nieuwe gheboort wel achten Eenuuldich in alle gehoorsaemheyt slecht Elck sie hoe hy hem drecht Tegen Christum niet en vecht Door eyghen wijse crachten. Want sullen wy wt die nieuwe herboort Vroom leuen so het betamet So moeten wy onder Christus woort Ons buyghen soot behoort Niet na den vleesch gaen voort Och suster hier op ramet. Laet ons nu dencken met dit gesicht Dat ons nu is ghegeuen Die daghen in welcke wy zijn verlicht Blijft toch also ghesticht Doen ghy street verstaet mijn dicht Een goede strijt verheuen Laet ons toch blijuen by den sin Ten eynde toe volherden Die groete beloften dat schoone gewin. Set daer v hoop vast in So wie dat hier verwin Sal eewich ghecroont werden. Maer al die wederspannich zijn Weserspannicheyt is lacy Moeyte en afgodery niet fijn Onghehoorsaemheyt hoort mijn Is een sonde segghe ick dijn Als Touerij o nacy. Hoe moet een Christen nu toesien Dat toch in desen daghen den wille Gods hem mach gheschien Neerstich zijn in desen tien Teghen Christum niet en strien Maer ootmoedich haer te draghen. Den raet des vleesch moet zijn gedoot Sullen wy Gods wille pleghen Ootmoedicheyt is v van noot Leert dat van Christus vloot Laet ons sonder aenstoot Doch wandelen Godts wegen Denct dat den eensamen staet Sorchuuldich te wesen Int gene dat Godt den Heer aengaet Verde moet van haer zijn dit vaet Wederstant met woort of daet In saecken Gods ghepresen. Oorlof suster in den Heer Dit liet most ick v schencken Wt liefden suster nae v begheer dit moet zijn tot Gods eer Ick groet v alleen seer Wilt mijn weder ghedencken 