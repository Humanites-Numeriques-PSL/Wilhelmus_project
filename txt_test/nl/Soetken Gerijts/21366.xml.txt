 GHenade vrede wensch ick v seer, Voor een groet wilt ghedencken Mijn lieue suster in den Heer Ick moet nae v begheer Oock wt oude kennis meer V nu een liet gaen schencken Tis nu een prijckeloosen tijt Laet ons toch stijf aenhouden, Dat wy die liefde niet werden quijt Die by veel menschen nu slijt O Heer ghebenedijt Dat wy niet en vercouden. Den lauwen wil godt wtspouwen claer Lieue suster so wy weten Laet ons wel toe sien allegaer Dat ons licht, licht openbaer Die dwase maechden haer Laet ons dat niet vergeeten. Hebben wy geen liefde och suster siet Wilt Paulus aenmercken, Wat is ons nut, siet hy bediet Sonder liefde ist al niet Al deden wy met vliet Menichuuldich goede wercken. Maer blijuen wy in gods liefde reyn Gheestelijck wilt hooren Dat is het leuen en vrede pleyn Al is ons vermoghen cleyn Goetwillicheyt alleyn Wil Godt aen ons bespooren. Die liefde ghelooft hoopt lijdet al, En dat in dese dinghen Wat godt belooft heeft dat en sal Niet falgeeren groot en smal Dit doet int aertsche dal Door denge poorte dringhen. Wie metterliefde is bereyt, Die sal Godt wel behaghen Die liefde verblijt haer in geen quaet feyt, Sy verhuecht van die waerheyt, Sy en laet haer hoort bescheyt Niet verdrieten noch vertregen. Laet ons waecken tot allen stont Ick wil mijn liet haest enden Bidt voor malcanderen wt herten gront Blijuen in Christus verbont So werden wy ghesont Hier nae van ons ellenden. Mijn lieue suster neemt dit in danck Nu weest den heer beuolen Laet ons toesien dat wy blijuen een ranck Aen den wijnstock hoort mijn sanck Christus leuen lanck So en sullen wy niet doolen. 