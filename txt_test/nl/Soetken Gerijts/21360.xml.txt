 GHenade en vree Gods gheest met vruchten Wensch ick Gods volck algemeen Die schaduwe deser werelt te vluchten, Ten eynde toe vroom voort te treen Broeders een liet moet ic v schencken Nae v begheert wt liefde bloot Laet ons die goetheyt gods ghedencken Die ons beurijt heeft van den doot. Dat hy zijn waerheyt ons liet hooren En wt den slaep der sonden verweckt Doen wy doot laghen in gods tooren Met atter buylen seer suspeckt. Wy vinden wel dat wy doot waren, Door sonden en ghebreecken veel Nu zijn wy met der enghelen scharen Ghetelt siet watten grooten scheel Wy hadden eewich moeten branden Int vier dat niet wt blusselijck is Die gherechtighe Sielen zijn in Godts handen, Sy ghaen in seeckere rust ghewis. Wie recht doet na Johannes schrijuen Die is gherechtich so hy seyt, Die sonde doet man ofte wijuen Is wt den duyuel hoort dit bescheyt. Hoe souden wy in sonden leuen Wy die die sonden ghestoruen zijn Wy hebben voor ons onnosel sneeuen Een voorspraeck by den Vader fijn. Wy zijn die sonden also ghestoruen Dat sy ons zijn vergheuen al Maer lacy die natuere bedoruen Is noch by ons int aertsche dal. Geeft v tot godt ghy Christen schapen Als die leuendich ghemaeckt zijn nu V leden geeft tot gherechtighe wapen, Die sonden sal alsdan in v. Verstaet niet connen heerschappijen Oock staeter wandelt inden gheest, Ghy sult des vleesch wercken wel mijen En niet volbrenghen soomen leest Een goeden boom also wy vinden, Siet die brengt goede vruchten voort Een quade boom can geen vruchten brengen Verstaet den sin van Godes woort. Want godt en heeft doch geen behagen Al aen der heydenen offerhant Als oock die Jooden in sonden laghen So was haer offer voor godt tot schant. Cornelius een godtvruchtich heyden Hy gaf aelmissen ende badt Dit quam voor godt verstaet bescheyden Daer door hy heeft vercreghen dat. Dat hem den Enghel dede oorconden Waer Petrus was also ick raem Daer heeft hy haestelijck om ghesonden Hier blijckt, hy en was niet al bequaem Wie yet met vuyle handen handelt Vrienden maeckt hy dat niet onreyn So wie dat nae den vleesche wandelt Sijn vruchten zijn gantsch vuyl gemeyn Want vleeschelijck ghesint te wesen Is gods vyantschap dit verstaet Die Heer en heeft geen lust aen desen Noch aen die vrucht die van hem gaet. So comptet dat die quade bomen Geen goede vrucht voort brengen noch Die heer en reecken oock den vromen Geen sonden toe verstaet dit toch Die so onnoselijck versuymen Worden met die sondaers niet ghetelt Maer die daer gaen op den wech ruyme Gods toorne is op haer ghestelt Hoe moet een yeghelijck hem wachten Voor Godt die alle herten sicht En oock voor haer die op ons achten Want wy hier moeten zijn een licht Een man moet wel voorstaen hoort reden Sijn huys en die kinderen op voen In onderwijsinghe en voort te treden Een Christen heeft so veel van doen O Heere wilt onse weghen stueren Wat ons van noode is weet ghy Die kinderen heeft wel te regieren Die mach wel toesien seg ick vrij. Die rijcken moeten hongher lijden Maer Godt heeft tot den zijnen treck Die den heere vreest in desen tijden Die heeft aen ghenen gaet ghebreck. Nu laet ons toch niet sollisteeren Om rijckdom op der aerden hier Als wy ons voeden en geneeren Gelt goet sal toch vergaen met vier. oncuysheyt of onreynicheit claerlijck Giericheyt moet niet zijn ghenaemt By v och vriendekens eerbaerlijck Also den heylighen betaemt. Wat redelick is en wat wel luydet Daer nae wilt altoos dencken seer Of tvleesch zijn sorch al wat duydet V sorghe worpt op Godt die heer Die sorcht voor v wilt petrus horen Des heeren huys is wel ghestut Laet ons tot salicheyt oorbooren Dat is tot alle dinghen nut. Ick vint my broos in dese saecken Bidt toch voor my begheer ick wel Dat ick toch vroom aent ende raecke Mijn vrucht is cleyn mijn aert rebel Nu broeders zijt den heer beuolen Dit slecht vermaen neemt toch in danck Laet ons toe sien om niet te doolen Maer dienen Godt ons leuen lanck. 