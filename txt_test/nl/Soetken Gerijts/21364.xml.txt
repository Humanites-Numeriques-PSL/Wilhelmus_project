 GHenade vrede moet wesen Met alle Christenen hoort Die daer zijn op gheresen Met Christus door die nieuwe geboort Die daer willen na zijn woort In ghehoorsaemheyt gaen voort Oprecht sonder discoort Och vrienden laet ons achten Op die Schriftuer eenpaer Wy zijn wt alle gheslachten Vander aerden gecocht dats claer Tot een onbesmette schaer Om dat lam te volghen naer Elck neemt zijnen roep wel waer. Stelt v nae Paulus leeren Ghelijck die werelt niet So mach het accorderen Dat lam te volghen siet Dat zijn vaders rijck verliet Hem vernederde int verdriet die schaduwe der werelt vliet Laet ons Gods Soon belijden In dese werelt recht Twelck niet alleen int strijden Al teghen dat beest en lecht Elck zijn natuer beslecht Tegen lusten begeerten vecht Die Den naem van een Christen drecht En wilt v toch niet stellen Als die werelt voor gheseyt Dat lichaem hoort vertellen Vernedert met een eerbaer cleyt Niet nae die wtwendicheyt So die werelt haer bereyt Maer wt dat middel van haer scheyt So hy heylich is hoort reden die daer heeft gheroepen dijn So weest oock heylich in vreden In v wandelinghe fijn Want wy moeten op dit termijn Eenen licht in de werelt zijn Mijdet alle quade schijn Wilt die Schriftuer door soecken Want dat al tot onse leer Gheschreuen is in boecken Met v lichaem doet godt eer Want des menschen scheppinge seer Heeft berouwet Godt die Heer Hy beduerf die werelt weer. Waerom mocht Godt so plaghen Die werelt dit verstaet Om dat si op die dochteren saghen Ende namen te wijuen dit vaet die sy wilden, dat docht godt quaet Elck wachte hem noch die daet Siet wel toe vroech ende laet Den mensch is haest bedroogen Als hy hem niet wel en hoet die werelt is schoon voor ooghen En wy zijn vleesch en bloet Weet dat daer niet worden en moet Oncuysheyt of giericheyt int goet Onder ons beuonden zijt vroet Of yemant ouer trade Totten vremde dat seer besmit Maer socht vroech ende spade In des Heeren ghemeynte dit Het si schoonheyt of moijte besit, Elcke dencke waer hy na spit Och vrienden waeckt ende bidt Sy en sondighen niet die trouwen, Wie dat inden Heer vergaert Haer naeckt wel veel benouwen Die den echten staet aenuaert Het is beter onghespaert So haer Paulus verclaert Die hy gaerne hadde ghespaert. Niet dat sy in wellusten Souden zijn leuendich doot Maer wesen alleen in rusten Om te bidden met minst aenstoot Godtlijcke sorghe groot Comt haer toe dat weet ick bloot Och lichtueerdicheyt is mijnen noot. Elck denck op zijn condicy den ouden mensch wt treckt O Christenen wilt v officy Wel nemen waer perfeckt Aen dienst knechten Paulus spreckt, Totten maechden zijn woort ooc streckt Om ghetrou te dienen coreckt. Doet onder die subiectij Gods wille hier op let Niet als die vresen coreccy Of dat kijuen al te met dient den onbeleefden net den beleefden noch veel bet den goeden niet licht en set Ghy Heeren bewijst v knechten Behoorlijckheyt in reen Sachtmoedicheyt wilt onder rechten Wel regieren v huys ghemeen Als een Herder goet voor treen En ghy vrouwen gaet oock so heen Onderdanich v mans in vreen. Ghy kinderen allegader Ick en meen niet die men draecht Wilt eeren uwen vader Ende moeder so schrift ghewaech In al tgheen dat Godt behaecht Het waer goet dat ghy wel toesaecht Die gherechticheyt toch nae iaecht. En wilt niet bitter wesen Ghy vaders so schrift vermelt Dat ghy v kinderen mits desen Niet cleynmoedich en maect dit spelt Onderwijst so schrift vermelt Want men niet en brengt int velt Die strijders met ghewelt. Elck moet hem voor Godt toonen, Goetwillich so wy beuroen Godt wil inden mensche woonen Hout den Tempel Gods toch schoon Wilt aen alle menschen goet doen Onse vianden moeten wy voen Als vruchtbare rancken groen Onse lampen moeten branden Hier in dit aertsche dal Die man is in zijn handen Die daer zijn dorsvloer sal Suyuer maecken hoort dit gheschal Het en is geen menschen ghetal V licht laet lichten al. Dit liet wort v ghesonden Mijn groetenisse neemt in danck Laet ons tot allen stonden Wel toe sien want wy zijn cranck Wie daer blijft aen Christus een ranck Nae zijn woort dat helder gheclanck Die sal leuen eewich lanck. 