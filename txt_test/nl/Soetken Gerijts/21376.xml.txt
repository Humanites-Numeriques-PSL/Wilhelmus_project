 HOort vrienden tot des Heeren lof Sal ick dit Liet beghinnen Men cant met singen misbruycken Want smenschen hert en sinnen, Dat is gheneghen tot ydelheyt Hier om heb ick dit liet bereyt Tot waerschouwinge wt minnen. Wy zijn nu van die helsche pijn Ontslaghen allegader, Die recht tot Christum gecomen zijn Ghetrocken van Godt den vader So wy Christus aennamen hoort Paulus stem, Vrienden laet ons so wandelen in hem Gods beelt vast comen nader. Hebben wy Christum genomen aen, Met droefheyt meer dan vruechden Door berou van sonde boete ghedaen, Eer wy waren bequaem tot duechden En ontslagen al van die eeuwige smart, Mosten wy hebben een ghebroken hert Gods gracy ons verhuechden. Dat gebroken hert en v'nederden geest Och vrienden laet ons behouden Petrus schrijft also men leest, Dat wy ouer brenghen souden Den tijt onser pelgeremagen ganck Met vresen en beuen v blijschap sanck Toch maticht ionck en ouden. Wat accordeert hier Petrus leer Met Paulus informacy Daer hy schrijft verblijt v in den Heer, Anderwerf vermaent hy die nacy Mijn dunckt dat Paulus en Petrus woort Te samen wel hebben goet accoort, O Christen generacy. Siet vrienden die vergiffenis Van sonden hebben wy vercregen Maer wat den roep der Christenen is In Godes vrese vroom te leuen Ons seluen hier niet te leuen net maer heylich godsalich na Christus wet Dat onreyne hier niet aencleuen Wy moeten hier wesen een licht, En dat nae Christus reden Die in hem geloouen verstaet mijn dicht Christus spreckt wt diens leden Sullen vloeyen leuende wateren claer Ons seluen hier so te bewijsen eenpaer Daer moet vroom zijn ghestreden Gods kinderen hebben noch Adams aert Och vriendekens ghepresen Het en is noch niet gheopenbaert Wat dat wy sullen wesen Wy zijn hier noch in prijckel groot Somwijlen moet tranen zijn ons broot, Wy gaen met vruecht met vresen. So wie daer is in onghemack Die bidde hoort dit bedieden Wie goets moets is so Jacobus sprack Singhe Psalmen en gheestelijcke lieden Malcander te vermanen spreckt Paulus oock, Singt speelt den Heer in v hert nae die sproeck Dit moet niet ydel geschieden. Och wy zijn onderworpen al Der ydelheyt met namen Laet ons vroom wandelen int aertsche dal Die sotte maechden wilt ramen In haer kampen en was geen oly siet Eer die Bruydegom quam wisten zijt niet Hout goede wacht al te samen. Wijn ende sanck het hert verhuecht Die mach men beyde misbruycken Blijtschap in den heyligen geest is duecht Waer dese knoppen ontluycken Die daer spruyten wt dat edele saet Twelc is ghesaeyt met tranen verstaet Die vrucht is soet om te ruycken. En yegelijck acht die nieu herboort Ten leyt in singhen noch in praten Een goede boom brengt goede vruchten voort, Die onuruchtbaren rancken wilt vaten, Die wil den vader snijden af Te samen verbranden met dat caf Dan sal geen claghen baten. Laet ons toch houden goede wacht In dese quade daghen En staen wel op die schriftuer acht Met neersticheyt nae iaghen Of wy hier mochten grijpen dat Daer wy in zijn begrepen plat Bidt waect wil niet vertraghen Ontfangt dit voor een groet van my Nu vrienden weest godt beuolen Met den wenende weent, met den blijen weest blij, Ghedenckt die onwetende doolen In blijschap staet v seluen acht Hebt lust in die wet Godts dach ende nacht, Wert van gheen Roouers ghestoolen. 