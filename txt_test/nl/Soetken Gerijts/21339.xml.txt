 GHenade vrede te samen Wijsheyt Christus geest wilt hier op ramen, Wensch ick also seer Voor eenen groet met namen Lieue vrienden inden Heer. Een liet moet ick v senden Hoe wel ic corts door onse groot elende Niet tot sanghen ben ghestelt Godt sterck die oude bekende Dat sy behouden tvelt. Ons seluen niet ouer en gheuen In een onnut gheclap, maer oprecht leuen Nae Gods ordenancy claer Die ons is achter ghebleuen In te blijuen allegader. Wilt Moyses reden vaten Ghy sult uwen naesten, in v hert niet haten Maer hem so die schrijft ghewaecht Straffen tot uwer baten Op dat ghy gheen schult en draecht. Om zijnent wille, en wilt niet dolen Want Godt heeft een yegelick beuolen Van zijn naesten so men leest Want haer wegen zijn niet verholen. Voor hem, wilt met godts geest. Malcanderen onder wijsen In spreken vrienden, dit is seer te prijsen Oock isset Christus woort Hoe mach het achterclap dus rijsen, Dat nu seer veel wort ghehoort. Wie in Christus gheloouen Betaemt geen achterclappen noch faem rouen Hoe wel dit nu veel gheschiet O hemelsche vader van bouen Ons elende toch aensiet. Wilt die eenuuldighe scharen Door dat gebet uwes soons, vant quaet bewaren Geeft haer een gehoorsaem hert Ghy weet Heer der heerscharen Hoet nu verworpen wert. V ordenantie van waerden In v gemeente, die ghy opter aerden Binden oock ont bidden cracht Beuolen hebt te aenueerden Dat wort lacy nu veracht. Het welck nochtans moet blijuen, So Christus woort luyt, nae Matheus schrijuen Het moet onder houden zijn Gods handeling salmen bedrijuen Het wort bewesen fijn. Nu vrienden wilt dit gedencken Wt liefden heb ic dit moeten schencken Hout het toch ten besten my Godt wil ons met zijnen geest drincken Om hem altijt te blijuen by. 