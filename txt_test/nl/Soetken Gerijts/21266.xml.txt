 Broeders eersaem Geroepen wt veel geslachten Gods woort bequaem Laet ons daer wel op achten Met claer bescheyt, zijnder veel beloften geseyt Denct wie sal dese beeruen So Paulus wtleyt Die na den vleesche leeft, moet steruen. Gheeft troost altoos En'gheeft hem twoort des Heeren Die daer is boos Oft hy en moet hem bekeeren Tot Christus bruyt, gaen veel beloften wt. Christus is (so wy vinden) Een wijnstock, wie daer wt spruyt Die sal veel vruchten voortbrenghen. Salich zijn claer Die arme zijn van gheeste Godts rijck hoort haer Sy houden haer niet voor de meeste, Sy verneren haer hoort// daerom sullen sy na Christus woort Hier namaels worden verheuen Gheen twist en brenghe si voort Sy willen in ghehoorsaemheyt leuen. De Heer, hoort my Veruult de arme met goeden Den rijcken laet hy Idel, wilt dit beuroeden Den armen die begeert, te zijn gestraft geleert Gods wet is in zijn sinnen Hy informeert Sijnen naesten daer af wt minnen Ick seg van dien Dat si haer niet duncken en laten Dat si wat zijn Dit vroomt haer wter maten Wie daer duncken siet, dat si wat zijn en zijn niet Hoe zijnse dan Gods kinderen Strijt doch met vliet Teghens al dat v mach hinderen. Hoort nae Christus propoost Salich zijn die rouwe draghen Want si sullen worden vertroost Die door die gherechticheyt claghen Die weent en schreyt// als die werelt Ende daer in volherden (vruecht verbreyt) Haer droefheyt (so Christus seyt) Sal in blijschap verandert werden. Noch wert verclaert Salicheyt die sachtmoedich leuen Die wt Christus aert Haer seluen daer toe geuen So wie Gods paen, met alder sachtmoedicheit gaen Die moghen haer sorg op hem stellen Haer is een belofte ghedaen Dat zijt aertrijck besitten sellen. Sy sullen een ste Hebben op desen eerden In sulcken vre Als wy niet Christum aenveerden Als si moeten vlien, sal God Egypten bespien Daer hy haer in sal seynden Dat sal gheschien Tot dat sy haer loop voleynden Salich zijn al ghemeyn Die hongheren en dorsten beyde Na gherechticheyt pleyn Want sy sullen, so Christus seyde Worden versaet, o menschen hier op staet Die en sal niet faelgieren Van bidden niet af en laet Als dan sal dat wel tieren. Die bermherticheyt doet Is salich, hoe sou ickt swijghen En sal met spoet Bermherticheyt vercrijghen Dit is beloeft, hierom doch niet en toeft Bermherticheyt doet met lusten Gheeft onbedroeft Wilt niet onuruchtbaer rusten. Salich perfeckt Sijn de suyuer van herten Wie hem oncuysheyt ontreckt Die en sal daer niet om smarten Mensch reynicht doch, eerst dat binnenste och Wie ghy zijt mannen oft vrouwen Legt af alle onreynicheyt noch So sult ghy godt aenschouwen. Staet doch na het goe Salich zijn sy in dees tijden Gods Rijck hoort haer toe Die persecutie lijden Oft so gheuiel, om de gerechticheyt wil Salich (wilt dit vaten) Sijt ghy, maeckt gheen gheschil Als v de menschen haten. Hier heb ick slecht Verhaelt de Salicheyt Ick segt met recht Dat alle dese reden Loopen eenpaer// al totten Christen schaer Dat sy daer op souden mercken Tot troost van haer Om malcander mede te stercken. Vriendekens fijn Ick groet v alle hier mede Bidt doch voor mijn Ick wensche v den vrede Al inden geest, Gods volc moet lijden tempeest Die hitten moeten sy dooghen Maer die Godt vreest Sal noch na tgoede pooghen. 