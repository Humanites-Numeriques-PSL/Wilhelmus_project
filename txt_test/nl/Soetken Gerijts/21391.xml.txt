 O Heer aensiet nu hier ons seer groot verlanghen Ic bid v vader met een vierich gebet laet ons o heer v genade onfangen Dat ghy wilt timmeren Jerusalems muren net, Op dat v mach behagen bet, hier wel op let Die offerhande der gerechticheden Heer weest ons genadich, ontfangt ons in vreden Jerusalem leyt hier so iammerlijc als steenhopen V lust en is immers o vader daer niet in Die poorten en mueren zijn ganschelijc open Helpt ons die op bouwen, O heer nae uwen sin Laet niet toe datmen ons heel verslin, heer ons gewin Dat is v goetheyt en ontfermen Want ghy met goeden veruult hebt den armen. Och vrienden verstaet die heer laet ydel den rijcken so wi nu dagelijcx wel mogen worden wijs Wy sient ooc huiden wel openbaerlijc blijken Ghy geestelijcke armen soect toch allene Gods prijs Siet vrienden die beste outheit grijs, hoort dit aduijs Dat is een leuen sonder smetten och broeders en susters wilt v daerna setten Hadden wy hier in altijt wel sorch gedraghen Wy hadden siet, vrienden den heer so noyt verstoort Dat hy ons soude hebben so hart geslagen Want hy is ghenadich van grooter goetheyt hoort Elc achte nu noch zijn nieuwe herboort, en gae niet voort Naet vleesch, maer na den geest eendrachtich Och vrienden ons hulper is die heer almachtich. Souden wy voor hem recht onse sonden Hy sal ons helpen al wt dit swaer v'driet Met vruechden weder ons herten leet versoeten Twelc ons in desen bedroefden tijt gheschiet Behouden wy Christus leeringhe siet, wat hy ghebiet So sal die Vader ons beminnen, Die met goet strijden sullen wel v'winnen. Laet ons nu het harnas Godts aentrecken, Op hope of huyden den vader versoent En heeft ghereynicht door Christum al ons vlecken Dat hy ons wil helpen in dit ellendich dal Ten dient niet dat Gods tempel verual, als eenen stal, Daer in heeft Godt ooc geen behaghen, Och vrienden wilt op waken, godt haet die traghen. Och vrienden wi moeten nu wel wacker Met onse lendenen [...]gh[...] staen Wilt Moyses woorden met aendachticheyt lesen, Men mach nu vader, sonen, broeders niet Noch man noch wijf, Loth most voort gaen, Christus vermaen Is wie yet lieuer heeft eenpaerlijck Dan hem die is zijnder niet waerdich, claerlijck. Siet dat beloofde lant wilt hier wel op mercken Is ingenomen geweldelijck dit toch spelt Was dat niet een Figuer, antwoort my ghy clercken, Al van dat rijc der hemelen schoon gestelt Het welcke nu moet lijden gewelt, Christus vertelt, Dat hy op aerden niet en is gecomen om vrede te brengen, maer dat swaert weest vroomen, Wilt op die eewighe vruechde nu wel achten en ooc mijn vrienden al op die twede doot Op dat ghy v moecht voor dat onreyne wachten Want in dat nieuwe Jerusalem schoon ende groot sal niet gemeen of onreen bloot, ingaen dit loot moet met die schrift wel zijn gewoogen Ons swacheyt siet godt aen met ghenadige oogen. Laet ons dit met die schrift wel sorchvuldich wegen Wat swacheyt ofte ongehoorsaemheyt is Laet ons geen ongehoorsaemheit bisonder plegen Dat is een sonde als touerije gewis Ten mach niet zijn daer moet argernis, geschieden ris, Maer wee door wien, hoe zijt ooc proncken Sy waren wel beter in de zee gesoncken. Weet vrienden dat dit niet is mijn gunst of wenschen maer Christus heeft seluer also gesproken claer Hy die toch seer bemint dat weluaren der menschen Sprack dit seluen siende dat oordel ouer haer Wy vinden van des viers wreetheit swaer laet ons eerbaer Niet stout zijn maer ghehoorsaem leuen Die kinderen gods worden van Godts geest ghedreuen. Daer en moet geen after clap worden beuonden By dien daer willen behagen den vader godt Gods kinderen moeten hier tot allen stonden malcanderen bestraffen al na Christus gebot Op dat inden hemel mach blijuen haer lot nieu vintet slot, Matheus achtien wilt studeren Hoemen haer sal houden die hem niet bekeeren Almachtighe vader ons verlanghen aenschouwet Ick wil haest eynden mijn liet verhoort Ic sacht so garen hier rechtop gebouwet V aenschijn niet langer van ons toch of en keer, Wy sitten hier so ellendich seer, ghy helpt meer Op ander plaetsen so wy hooren O vader laet ons hier niet zijn verlooren Mijn seer lieue vriendekens al te samen Ic wil v beuelen den heer gebenedijt Laet ons toch immers op geen menschen ramen, In dese bedroefde perijckeloose tijt, Saul en Salomon ghedachtich zijt, bidt waeckt met vliet, Wilt mijn in v ghebedt ghedencken Wt droeuigher herten most ic v dit schencken. 