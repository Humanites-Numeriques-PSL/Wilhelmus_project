 HOort toe al die den Heere vresen, En v tot hemwaerts hebt bekeert Laet ons behouden dat Christelijcke wesen Strijden tegen tvleesch dat zijn wellust begeert Aenmerckt wat ons Paulus leert Die reden grondeert, wilt aenschouwen Dat wy in Christo deelachtich gheworden zijn, Ist dat wy dat beghin zijns wesens fijn Tot in den eynde toe vast behouwen. Also weest nu nae Paulus reden, Nauolghers van Godt treet zijn voetstappen naer Als lieue kinderen met gehoorsaemheden En wandelt in der liefden eenpaer Daer Christus ons me lief heeft allegaer. Ende heeft hem claer ghegeuen, Om ons voor een roock offer voor godt Sodanighen liefde is zijn ghebot Wy vindent claer beschreuen. Ephesien vijf seyt Paulus hoort Hoe wy Godt sullen nauolghen nu, Geen oncuysheyt of eenich onreynicheyt hoort, Of giericheyt, laet geseyt worden van v Och vrienden laet ons dat werc zijn schou Het is een grou, al te samen, Giericheyt is een wortel van alle quaet, Laet ons vlien alle onreyne daet, Als den heylighen betamen, Want Christus heeft hem vinden wy pleyn, Een heerlijcke ghemeente ghestelt, Die niet en heeft rimpel of vleck certeyn Noch eenich van dien ghelijck Paulus vertelt, Dat si heylich onstraffelijck zijn sou dit spelt Wantet ons nu gelt lieue vrunden So wie desen Gods tempel schent Die sal God schenden weest dit bekent Laet ons toch schouwen die sunden. Gedenct wat Paulus heeft beschreuen Het staet Romeynen int seste so fijn Hoe souden wy in sonden leuen Wy die der sonde ghestoruen zijn Verlost al van die helsche pijn Hierom wilt dijn toch wachten Ghy die ghesont gheworden zijt Eer dat v ergher gheschiet Laet ons toch hier op achten. Laet v licht voor die menschen lichten Dat si v goede wercken sien Waer mede dat ghi daer veel sult stichten V vader wort oock ghepresen door dien Sijnen naem moet gheheylicht zijn als wy belien, Laet ons mijen alle quade schijnen Dat onsen vaders naem expert Daer door toch niet ghelastert en wert Noch eenich vande zijnen. En laet ons geen gheueynstheyt hantieren, Tlicht daer mede stoppen onder een mael Voorsichticheyt bruyct in Christus manieren, Die werelt en benijt niet om datse ons haet Christus heeft die wortel verwonnen dit vaet, Op hem verlaet v al te male, Laet ons toch alleen hooren zijn stem En worpen onse sorch op hem So en sullen wy niet dwalen. Mijn lieue vriendekens wtuercoren Ick groet v alle hertelijcken seer Laet ons toch leuen als Christenen behooren, Alleen nae die reyne Apostelsche leer, Want onse gedachten en wegen zijn veer Al van den heer der heerscharen Des menschen hert is van ioncheyt boos Laet ons toch bidden den Heer altoos Vant quaet can hy ons bewaren. 