 GHenade ende vrede Wensch ick Gods kinderen nu Hier binnen deser steden Want ick sal scheyden van v, Daer can ick niet in roemen Mijn vroomheyt dit verstaet Ick haddet voor ghenomen Anders dant my nu gaet. Want al die recht aenmercken Dat sy gheschapen zijn Van godt tot goede wercken Die sullen hoort vrienden fijn Haer saeck daer niet nae setten Dat yemant aen haer sal doen goet Maer neerstich zijn wilt hier op letten Tot duechden met ootmoet. Te zijn traech int begheren Dunckt my dat ons betaemt Maer droefheyt int verneeren Is veer, hier wel op raemt Van Christus aert wilt achten Die arm gheworden is Om ons o Heer gheeft crachten V nae te treden fris. Die int vernederen kermen Dat is toch iammerlijck siet Want een hooueerdighe arms Prijst Syrach lacy niet O heer comt ons te baten Met uwen stercke hant, Wy zijn so swacke vaten Geeft ons cracht met verstant. Dat v ghemeente ghepresen Voor v heerlijck staen mach Hoewel daer caf sal wesen, Al in den laetsten dach Nochtans can staende blijuen V bruyt voor v dunckt my Die argernis bedrijuen Mach men af snijden vry. Strijt vroom ghy cleyne schare, God wil v geuen het rijck Of dander alle caf waren Verstaet dit wel ghelijck Wie recht doet so wy hooren Die is gherechtich claer Ja oock wt Godt ghebooren Siet hier op allegaer. Al by gods volck die Jooden, Het saet van Israel Daer vant men oock wel snooden Door soeckt die Schriftuere wel Sara oprecht van leuen Siet dit exempel bloot Was seuen mans ghegeuen Den duyuel heeftse ghedoot Maer hy heeft niet mogen crencken Die maghet niet veer daer van Die sprack wilt nu ghedencken Als dat die boose en can Gods volck niet aen tasten Maer wel rontsom haer gaen En hy doet haer wel veel lasten Met zijn aenslaghen quaet. Den Satan leyt zijn laghen Al nae der menschen aert In een schijn van gods behaghen Niet plomp hy hem openbaert Off hy also een Christen Mocht crijghen in zijn net Och vrienden voor zijn listen V vroom tot strijden set. Want hy soect ons verderuen Och vrienden dach en nacht Ons van Gods rijck te onteruen Dus hout toch goede wacht Blijft vast in Christus leeren Volcht met v eyghen verstant, Al die hem daer af keeren Och vrienden die comen tot schant. Maer die het quade haten En het goede hanghen aen Godt sal haer niet verlaten Die daer zijn op ghestaen Met Christum ende soecken Tgeen dat daer bouen is meest So Paulus heeft ghesproken Godt sorcht voor haren geest. Nae geest en vleesch te gader Die heer weet ons ghebreck Siet vrienden godt den vader Heeft tot den menschen een treck Die diere tijt is nu swaerlijck Soect toch Gods rijck voor al Met zijn gherechticheyt claerlijck Want v dan gheworden sal. Die wat heeft of wel winnen Hoet v voor giericheyt seer Laet v toch milde vinden Want ghy doet het Godt den heer Dat doet ghy aen den zijnen Weest hier wel op verdacht Godt salse wijsen in pijnen Die dit cleyn hebben gheacht. Ick wil mijn liet haest enden Neemt dit in danck ghemeyn Dit schenck ick mijn bekenden Al is mijn wijsheyt cleyn Ick hebt niet laten connen Al is tghemoet verstroyt Godt heeft noch wat ghesonnen Looft hem die ons verstroijt. Oorlof op desen tijden Ick moet v laten wat Ick en can my niet verblijden In dit verhuysen plat Nu zijt den Heer beuolen Bidt toch voor mijn altoos Waeckt bidt om niet doolen Het is hier prijckeloos. 