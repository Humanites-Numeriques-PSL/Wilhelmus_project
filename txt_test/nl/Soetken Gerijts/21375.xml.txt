 HOort Broeders en susters waer dat ghy zijt, Een slecht vermaen wt liefden ontfanct Wy mogen wel bidden en waken met vliet Was die wet door dat vleesch ghecranct Wner wt die natuer haer leuen ontfanct Och vrienden hoe moeten wy toe sien Den Apostel schrijft dat hem quaet aenhangt, Nu laet ons bidden en vromelijck strijen Godt schiep den eersten mensch reyn Heerlijck en niet ghenegen tot quaet, Eylaes hy bleef so niet certeyn Maer heeft ouergetreden door des duuels raet, Nu zijnder gheworden door dese daet, Veel ouertreders, int aertsche dal, Maer godt in zijn selfde sin noch staet Een oprecht volck wil hy noch al. Den mensch is also seer verdraeyt Door desen val van Godt verleyt Dat quaet is in Adams hert ghesaeyt Daer is een blijuende boosheyt Gheworden also den Enghel seyt Nu is hier een nieuwe herboort wt den geest Wie hem daer toe niet en bereyt Die en sal niet sien des hemels feest. Een yegelijc acht zijn nieuwe herboort Wy moeten den nieuwen mensch doen aen In oprechter gherechticheyt hoort En in heylicheyt wilt my wel verstaen Nae zijn beelt, hoort dit vermaen Des geens die hem geschapen heeft Te weten Christus voetstappen na gaen Hy doolt wie dat hem seluen leeft. So men most opten Sabboth zijn stil Van alle wtwendich werck te doen So moeten wy nu nae onsen wil, Niet leuen, maer na Christus sermoen, Het broot mach ons alleen niet voen Christus lichaem is die rechte spijs Sijn bloet die dranck so by beuroen Dit voet gods kinderen op tot gods prijs Die spijs en dranck waer van Christus verhaelt Is gods woort en geeft so ick vermoe, Dat oprechte broot vanden hemel gedaelt Is Christus, verstaet dit doch int goe Het vleesch is nergens profitelijck toe, Sijn woorden zijn geest ende leuen seyt hy, Godt is dat woort so ick beuroe Dit woort is vleesch geworden hoort my. Ghedenct Johannes woorden schoon So lief heeft Godt die werelt gehadt Dat hy niet en spaerde zijnen eenigen soon Die bracht ons den costelijcken schadt Die wy hebben in aerden vaten hoort wat Die wet is bitter ende slaet doot Twelck is een figuere weet dat Van dese euangelijsche claerheyt groot. Een schaduwe also Paulus spreckt Is die wet, van dat toecomende was Dat offeren en maeckte niet perfect Die daer toe ginghen op dat pas Want anders had op gehouden wel ras maer Christus ons ouerste priester goet Die dede eens een offerhande die genas, Dat onmoghelijck was, door Beesten bloet. Nu wy hebben sodanighen Priester hooch Een ouerste ouer dat huys gods net Laet ons daer toegaen seer vroech Met warachtigher herten ghebruycken zijn wet, In vollen ghelooue hier wel op let Want die conscientie in ons herte spreckt Met suyuere water onbesmet Ons lichaem gewasschen dit wel ouerlegt En laet ons houden vast aen den hoop Diet belooft is ghetrouwe dats claer Laet ons malcanderen elck nae zijn roep Tot verweckinge der liefden nemen waer Want haer ghenaeckt een oordel swaer Die eens verlicht zijn en sondighen koen Verduldicheyt is ons eenpaer Van noden om Gods wille te doen. Oorlof mijn lieue vriendekens fijn Een broot een lijf zijn wy hoort reen En Christus ons hooft, wil dat wy een zijn So hy is met zijn Vader een Al zijn wy gheneghen tot ouertreen Godt can ons wel wt die becooringhe ontslaen, Maer wy moeten bidden waecken gemeen En houden stijf met strijden aen. 