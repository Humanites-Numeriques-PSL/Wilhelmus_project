 GHenade ende vrede Wensch ick v broeder fijn Met v huysvrouwe mede Want man ende wijf een zijn Die Heer wil dijn In zijn gherechticheyt stercken Te trecken een lijn Dat v licht gheeft een schijn In alle godt salighe wercken. Dit liet most ick v maken Nae v begheerten aen my Ick stont in twederley saken Ghedrongen dat seg ick vry, Want ick cleyn sy In wijsheyt, voort wert ick getogen Door liefden van dy Ende hoope oock dat ghy Mijn weder wat sult schrijuen mogen. Wat sal ick seggen wilt ramen Mijn wijsheyt is toch cleyn Wy zijn diere ghecoft te samen Om te volghen nae ghemeyn Dat Lammeken reyn Voor alle menschen ghegeuen Nu moghender gheen Rechte Christenen pleyn Haer seluen op aerden leuen Wy zijn godts werck gheschapen Tot goede wercken siet Mannen vrouwen maechden en knapen, Moeten wandelen daer in met vliet So die schrift ghebiet Wie goet weet te doen wilt doorgronden Ende doet dat niet Verstaet wel dit bediet Het wert hem toegereeckent tot sonden Onuruchtbaer wijngaerts tacken, Die wil den vader al Af snijden ende int vier smacken Hoewel daer comt geen val Vrienden dit sal Sekerlijck aldus ghebueren O Christen ghetal Doet goet int aertsche dal Na der wijsheyt sonder trueren. Laet ons toch vroom volherden Al door des Heeren cracht Want wy al sullen werden Voor den rechter stoel ghebracht, Datter niemant dan claecht En dan als elck sal ontfanghen Dat hy heeft ghewracht Tsy goet oft quaet dit acht Al in zijn vleesch verstaet mijn sangen. Nu broeder wilt voort hooren Dit gelt int generael Wie dan noch wort vercooren Int huys Gods andermael Moeten principael Op zijnen dienst wel achten Nu vaetet verhael Van mijnen slechte tael Ghy herders wilt v cudde wel wachten. Ick wil mijn liet haest enden, Dit slechte neemt in danck Wilt my wat weder senden Sterckt toch v mede lidt cranck Want ick garen een ranck Aen Christus den wijngaert sou wesen Mijn leuen lanck Door desen slechten sanck Groet ick v met al die godt vresen Die Heer wil v bewaren Oock alle Christenen hier En stercken die dienaren En doopen haer metten vier Dat sy ons fier Voor treden ende leeren mogen Met goede manier Want wy ghecoft zijn dier Laet ons altijt dat hebben voor ooghen. 