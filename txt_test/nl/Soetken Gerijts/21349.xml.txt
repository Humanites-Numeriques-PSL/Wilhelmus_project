 GHenade vrede vruechden Wensch ick v also seer V groet mijn hert verhuechden Ghy gheuangen in den Heer Die daer sitten om Christus leer V salicheyt en is niet veer Volhert slecht in die duechden Waeckt en bewaert v cleer. Wy moeten bidden en waecken Altoos in dese tijt Het vleesch wil vleeschelick smaken Dat en zijn wy noch niet quijt Ghy gheuanghen vromelick strijt Ghy sult noch worden verblijt Hy sal v heerlijck maecken Wiens leer ghy hier belijt. Den strijt die moet hier dueren So die Schriftuer vermelt Het welck ons duer veel figueren Voor dees tijt is ghespelt Het lant is met ghewelt In ghenomen so schrift vermelt Eer dat sy binnen die mueren In rusten zijn ghestelt Nochtans was dat voorseyde Haer vaders dit verstaet Belooft van Godt bescheyden Dattet sou besitten haer saet Maer met gheweldiger daet Mosten sy het was raet Haer tot den strijt bereyden Ghy gheuanghen dit wel vaet Die vromen hebben ghestreden Vrienden van aenbeghin In gheuanckenisse ghetreden Die Propheten alsoo ick vin Den Sone Gods niet te min Elck wapent hem met den sin Daer en comt niemant in vreden Ten sy dat hy verwin. Och vrienden doen wy vry stonden Vant cruys en dit ghequel En leefden in die sonden Doen ghenaeckte ons die hel Dat eewighe vier so fel Ghy gheuangen bedenckt dit wel Wat lijckt dit, wilt doorgronden By den druck om gods beuel. Dit vleesch moet toch bederuen Of dat wort ghepersequeert Maer haer worm sal niet steruen, In die hel so schriftuer leert Als dat volck gods triumpheert Met Christum conferceert Den croon van hem verweruen Ghy geuanghen dit grondeert Die rechtueerdighe sielen kennelijck Die zijn al in Gods hant Sy schijnen te steruen schennelijck Voor die blinden int verstant Haer hoope vast gheplant Die is onsterffelijck want Sy lijden een weynich eyntelijck Haer loon is groot playsant. Wilt toch vant goet niet wijcken Paulus acht al dit lijen Niet waerdich te gelijcken, By al tgeen dat nae dees tien Bereyt is voor al dien Die Godt lief hebben te sien Laet nu v liefden blijcken Nu gheltet wilt vroom strien. Oorlof wilt nu niet slapen Bidt ende waeckt eenpaer Ghy wtuercooren slach schapen Ick groet v allegaer Neemt dit in danck toch daer V begheerte verwechte mijn claer Ghebruyckt vroom gheestelijck wapen, V Sabath comt vast naer. 