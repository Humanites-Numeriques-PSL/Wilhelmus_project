 MYn lieue vrienden hoort een liet Van droefheyt die daer is gheschiet, Nu binnen sommighe Jaren, Godt straft zijn volc met groot verdriet En oock die wereltsche scharen. Teen volck sal tegen dander opstaen So Christus spreckt ist toe gegaen By die werelt ende by ons mede In veel is die liefde vertrout, merct aen, Daer is haet in die plaetse van vrede. Den haet heeft seer veel quaets ghewracht, Onnosele herten in dwaling ghebracht, Door achterclap en looghen, Die werelt is hier oock vol twedracht O Heer slaet neder v ooghen. Haet twist moet van Gods volc zijn veer Sy moeten dat straffen met Christus leer Ouer wederspannicheyt rechten Ootmoedich ende sorchuuldicheyt seer So moet Gods volck hier vechten. O Christenen v gheloof beleeft Die werelt toch geen exempel geeft Daer moeten wy ons nae setten Godt is vertoorent voor hem toch beeft Elck wacht hem voor besmetten. Den tijt is nu seer perijckeloos Laet ons in alle dinghen altoos Als dienaers gods bewijsen Bedecken tlicht met geenderleye gloos Door smaet noch oock door prijsen. Tlam is ghedoot van aenbegin Dat was ooc recht, die Hoer haer sin Met haer Boeleerders claerlijck Sy wert nu weder gheschoncken in Haer plaghen comen swaerlijck. Veel heefter langhe die Hoer gehaet Die wout si straffen, doen werden dees quaet Te vroech hebben zijt bewesen Die Hoer quam wederom in haer staet, Verdriet is veel gheresen. Veel Heeren en lieden zijn veriaecht Om hals gebracht, den Huysman claecht Van broot winninghe daer en bouen Het volc van beyde parten verdraecht Quellage branden en roouen. Van die daer hadden begonnen te vroech Sijn nu gecomen hoort dit prolooch Ten Briel hoe salt noch enden Het schijnt wel of godt daer zijn hant aen sloech Dat so die steden wenden. Of godt nu door dit volck dit doet Haer vruchten en zijn toch gans niet goet Maer godt heeft wilt dit door gronden, Dickmaels die Joden gestraft zijt vroet Door heydenen om haer sonden. O Heer ghenadich ons castijt Het is toch nu een dieren tijt Het water dede oock veel schaden O heer hoort het volcx ellendich gecrijt, Toont ons toch v ghenaden. Hoe straft ghi heer die werelt so hart Wie niet tot v bekeert en wert, Sijn lacy int verdoemen Sal niet ghenoech die eewighe smart Laet hier ghenade comen. O menschen neemt my dit wel af Het loon der sonden is deeuwige straf Men vintet tot veel steden Met vier sal worden verbrant het caf Maer wie bekeert hoort reden. Die sal ghenade vercrijghen wel Ontslagen worden al van die hel, Staet af vant oude leuen So wie haer voeghen na gods beuel Dien wert gods rijck ghegeuen, Nu voort ghy Christen menschen waect Of Babels rijck wert te niet gemaeckt Die ons heeft veel doen lijden Noch zijn wy niet door den strijt geraect Laet ons niet seer verblijden. In boosheyt is die werelt ghestelt Haer vrientschap is so schrift vermelt Gods viantschap eylacy, Die aert der sonden ons ooc seer quelt Bidt waeckt strijdt met Gods gracy. So wie verwint int aertsche dal Die salt hier na besitten al Maer wie daer wort verwonnen Een vreeselijck oordel comt na den val Twaer beter niet begonnen. Och vrienden laet ons aenhouden stijf Dat wy volherden man en wijf V lampen wilt bereyden Spiegelt v aen die maechden vijf, Aen Esau oock zijn schreyden. Ick wil haest enden desen sanck Die heer castijt ons cort of lanck, Laet ons toch zijn verduldich En segghen noch altoos lof en danck Gods goetheyt menichuuldich. Nu vrienden hier mede groet ic dijn Broeders en susters bidt toch voor mijn In liefden leeft eendrachtich Die Heer des vredes sal met v zijn Hout stijf aen Godt almachtich. 