 TOt Prijs des Alderhoochsten siet, Om zijnen Naeme groot te maecken, Wil ick beginnen een meye liet Mensch wilt des Heeren goetheyt smaken, En zijn cracht in deser saecken Die winter seer strang, zijn wy nu quijt Het water het lant, was hert om te ghenaecken, Gods goetheydt, en cracht blijckt in deser tijt. Hoe dorre stont dat lant en twout Die vogelkens weynich vruechde voorbrachten, Cort waren die daghen ende cout Lanc duyster waren die wintersche nachten, Behaluen die maen die door gods crachten Die nachte regier was breet met vlijt Aenmerckt dit wel ghy Nacien en gheslachten Gods goetheit en cracht blijct in deser tijt Den Somer die comt nu int saysoen Den dach heeft verlangt godt ons huyden Het Lant en twout staet schoon en groen Met Loouerbloeysel en menige cruyden Die voghelkens singhen die voormaels ruyden, En waren gheworden haer pluymkens quijt, Aenmerct dit wel, ghy redelijcke luyden Godts goetheyt en cracht blijckt in deser tijt. Dat groene cruyt is nu wijt verspreijt Veel vruchten staen nu in haer bloeyen, Dit heeft godt voor den menschen bereyt En laet ook Beesten, Visschen, voor haer groeyen, Die haer gods wille nu niet en bemoeyen Die moghen toesien, want hier is cort respijt, Die Schriftuer en is voor paerden noch Koeyen, Gods goetheit en cracht blijft in deser tijt Ghelijck ons Godt tot dit lichaem Al dit voorseyde heeft gheheuen So zijn oock alle Schriften bequaem Ons achter ghelaten ende ghegeuen Tot stichtinghe, tot beteringhe staetter gheschreuen, O menschen verstaet wel dit bediet Ghy neemt v gherijf vant aertsche goet sonder beuen, Gods goetheit en cracht blijct in deser tijt Mensch denckt eens hoe ghy v belast Siet toe het sal v vrij niet schoonen Dat ghy nu het een, sonder dat ander aentast, Godt en laet hem bespotten noch hoonen Wy moeten hier naemaels eewich wonen, Het si dan in vruechden, of int ghecrijt Dus keert v tot Godt den Heer des hemels throonen, Gods goetheit en cracht blijct in deser tijt Godt gheeft ons tweederley voetsel iuijst, Twee menschen wil hy in een aenschouwen Onsen oude mensch moet zijn ghecruyst Maer wel met voetsel onderhouwen Op dat sy met malcander bouwen Den Tempel van hem die haer heeft beurijt, Doet ghy het niet het sal v eewich rouwen, Gods goetheyt en cracht blijckt in deser tijt Al siet ghy nv hooghe mueren staen, Wilt niet als flauwen Joden schroomen Die Calleb en Josua hebben nae gegaen Sijn in dat beloofde lant ghecomen Willen wy ons een Christen beromen So moeten wy hier met hem zijn inden strijt Goede gauen laet Godt den mensch van bouen comen, Gods goetheit en cracht blijct in deser tijt. Hier nae sal geen ghenade meer zijn, Soo Christus ons dat wel hout voor ooghen, Lucas beschrijft ons die reden fijn Die rijckeman en heeft niet crijgen mogen Een weynich cout waters ten is gheen looghen, Dit was van ghenade verscheyden wijt Het smarten, hiernae sal moeten zijn ghedrooghen, Gods goetheyt, en cracht blijckt in deser tijt Gods goetheyt en gerechticheit hoort Sijn beyde by hem o mannen ende wijuen En worden ooc in haren cracht orboort, Aen Soomer en winter hoort sonder kijuen, Die Sonne mach Swinters den dach gherijuen, Maer hy gaet onder seer vrooch subijt Die nacht die moet haer tijt ooc duyster blijuen Gods goetheyt en cracht blijckt in deser tijt. Oorlof van desen meye verhaelt Tot prijs des heeren en tot onser stichten Siet toe dat ghy niet langhen en dwaelt Maer biddet den Heer soo sal hy v verlichten, Te weten in Goddelijcke ghesichten Waer in dat ghy blint van natueren zijt Mijn wijsheyt is cleyn verstaet mijn dichten, Godts goetheyt, en cracht blijckt in deser tijt. 