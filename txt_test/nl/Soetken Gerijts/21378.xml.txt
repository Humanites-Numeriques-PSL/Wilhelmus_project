 ICk heb bedacht, een liet volbracht Adams gheslacht, is boos dit acht Heer geeft v cracht, dees ionge bomen Ten is geen gloos, die mensche broos Van ioncheyt boos, bloeyende roos Tis perikeloos, int leuen dus te comen, Strijt tegen tvleesch doch als die vromen Die lust der ioncheit die moeten wy vlieden O ioncheyt fijn, verstaet wel mijn Het moet so zijn, al ist v pijn Het herte dijn, moet ghy besnijden. Daer gelt nu geen wtwendich besneen Nae Jootsche seen, die wet is heen Nae Christus reen, so stelt v ganghen Aensiet die wet, sy was gheset En mocht geen smet, wech nemen net Maer Christus bet, laet ons hem aenhanghen, Die Joden offerden met verlanghen, Twtwendich en ghelt nu waer sy haer toe gauen, Niet op dees huer, haer offer met vuer Noch beesten duer, maer alleen puer Een nieu creatuer int doopsel begrauen. Die nieu herboort begint soot hoort Na Christus woort, dringt altijts voort Na denge poort, die leyt totten leuen Den wech is breet, van dien ghy weet, Waer toe sy leet, want die propheet, Die Esdra heet, die heeft het beschreuen Die reden van den Enghel ghedreuen, Van dien comtp int Christus Euangelij verhalen, Nu wilt doch gaen, die rechte baen, In welcken staen, geen cromme paen, En laet v raen, oft ghy sult dwalen. Ick rade v laet, v leuen quaet Liefde aenvaet, doet charitaet, Al na den raet, van die schriftueren, Die wet voorseyt, haer ganck sy heyt In lieft sy leyt, hoort dit bescheyt Neerstich arbeyt, als v ghebueren, Dat ghy den behoefigen hebt te stueren Voor al haer die den Heere vresen, Wier heeft gerooft, met handen nu slooft Geeft diet behoeft, niet en vertoeft Ghy die gelooft, wilt barmhertich wesen. Neemt eens een keer na Syrachs leer Al tot den Heer vertrect niet meer, Staet niet te seer, op die genacy des heren Bekeert v doch, beginnet noch Eer ghy roept och, Int helsche croch, Kent ghyt tbedroch, van Babels leere So en helpt daer staet niet langher vermeeren, Met geen twee wegen en machmen dat claerlijck In gaen dat tant, Hebt ghy tverstant Scheyt v wt, want, die een hoer aenhangt Die is een geplant, met haer openbaerlijc Wie hem afkeert, so schriftuer leert Liefde hanteert, wort gheblameert gepersequeert, ter werelt moet hi schreijen Die som moet of, van huys en hof Dit is al grof, voor Adams stof, Segt hy noch lof, nae sulcken afscheyden Soo staet hem die eeuwighe vruecht te verbeyden, Daer den Apostel niet by en wil achten Oock al dat lien, Ter werelt ghesien Hier in verblien, haer die daer vlien Aenmerct toch dien, wat sy verwachten. So neemt me ghy, v cruys op dy En volghet bly, die v maeckt vry, En wilt gheen bry, met Esau eten, Die schrift vertelt, den text vermelt Hy quam ontstelt, moet wt het velt, Den brij ghewelt, was haest ghegeten Daer mede verco[...]t hy so wy weten Sijn eerste gheboorte dat die weynighe deden Om cleyn profijt, so dede hijt Hy was dat quijt, in corter tijt Wat ist iolijt, alst is voorleden. Oock dat verdriet, wat isset siet, Alst is gheschiet, so isset niet Hierom en vliet, v cruys niet te dragen Wy moeten claer, op nemen daer Ons cruys voorwaer, en volghen naer Christum eerbaer, en desen daghen, Oft wy en mogen hem niet behaghen Noch zijn discipel werden daer en bouen. V vleesch versaect, dat geestelijc smaect Na themels snaect, v troost dan naect Den rou ooc laect, al wort ghy verschouen O Princen groot, heft op v hoot, Want in den doot, zijn wy weer bloot Door het aenstoot, vant sondich becoren Maer zijt noch vroet, laet den hoochmoet Doch metter spoet, geeft v tot boet, Laet Christus bloet, in v niet verlooren wie in wil gaen moet worden nieus herboren Laet ons die bose natuere bedwingen Den Heere vreest, die v gheneest Patientich weest, doch in tempeest En laet dat beest, vant goet v niet dringen. 