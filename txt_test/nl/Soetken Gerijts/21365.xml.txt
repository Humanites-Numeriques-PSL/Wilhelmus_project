 GHenade van Godt den vader Volstandicheyt en cracht Wensch ick v beyde te gader Dat ghy hier met eendracht Al in Gods weghen wandelt Mijn broeder en suster fijn Oprechte gherechticheyt wandelt So Christenen schuldich zijn. Een liet most ick v maecken Al is mijn wijsheyt cleyn Nae v begheerte wilt smaecken Want suster wy en hebben pleyn Nu niet veel conuersacy In desen quaden tijt Met weynich reuerracy V in den Heer verblijt. Sijn wy na Paulus sproken Met Christum op ghestaen Dat hemels is laet ons soecken Tis hier so haest ghedaen Nae desen tijt so wy lesen, Is gheen ghenade meer Laet ons als knechten wesen Die wachten op haren Heer. Die ghetrouwen moeten dragen Sorge so Paulus leert Malcanderen te behaghen Int goede dit wel grondeert Als elck wil zijn ghedachtich Wat zijnen roep betaemt So blijuen sy wel eendrachtich Als kinderen Gods ghenaemt. Die een huysvrou heeft eerbaerlijck Recht oft hy haer had niet Die comenschapt eenpaerlijck Of sy niet besaten siet Een yeghelick mach hem proeuen Hoe nae dat hy dit coomt Die in Christus gheloouen Siet dat ghy v recht beroemt. Godt wil een volck wilt hooren Die gheestelijck zijn ghesint Ende wt hem ghebooren Also men claerlijck vint Want vleesch noch bloet eylacy Gods rijck niet besitten sal Siet toe ghy Christen nacy Bidt waeckt int aertsche dal. Die Heer wil v bewaren Mijn lieue suster och Met name ghy die sult varen Ick wensch v cracht wijsheyt doch Daer weynich Christenen woonen Och suster hout goede wacht Wilt op den Heer toch stonen Slaet op die Schrift wel acht. Die vergaderinge te verlaten En mach geensins bestaen, Die menschen die niet en aten Mosten naet vleesch vergaen Maer die niet en verworpen Gods ordonnantie goet Het sy in steden of dorpen Sodanighe godt wel voet. Die in die wet des heeren Haer lust hebben verstant Sullen nae Dauids leeren Sijn als een boom gheplant Al op die water beecken Och suster hier op siet Nae Jeremias sproecken Een drooch Jaer schaet haer niet. Wat sal ick meer verhalen Den tijt valt my te cort Laet ons van hem niet dwalen Die voor ons heeft wtghestort Sijn bloet neemt dit voor ooghen Waer mede hy ons coft dier So dat wy niet en mooghen Ons selue leuen hier. Nu wil ick v beueelen Den Heer al op dit pas Die wil v gracy deelen Want alle vleesch is gras Nu broeders en susters wy leesen Dat Tobias zijnen zoon Van ioncx op leerde godt vresen Merckt dit exempel schoon. 