 GHenade ende vrede Wensch ick v also seer Veel cracht des gheestes mede Mijn broeder inden Heer Om v leuen vroom wt te voeren Al tot des Heeren prijs In proeuing twist oproeren Tot in v outheyt grijs. Dit moet ick v noch schencken Al is mijn wijsheyt cleyn Hier by moecht ghy bedencken My die wt liefden reyn Dit doe nae v begheren Eertijts aen my gheschiet Tmoet zijn tot prijs des heeren, Verstaet nu wel mijn liet. Ten eersten wilt aenmercken, Dat Godt den vader al Den hemel met zijn percken Daer toe dat aertsche dal Jae den mensch nae zijn behaghen Met alle datmen siet Ghemaeckt heeft in ses daghen Bouen ons verstant wt niet Na tbeelde gods wilt hooren Is den mensch gheschapen pleyn Duer Christum wtuercoren Naet opset Gods alleyn Dats gherechticheyt so wy lesen, Ende heerlijcheyt dees reden vaet Dit was Gods wil ghepresen Als daer gheschreuen staet Dit beelt heeft Adam verlooren Door onghehoorsaemheyt Godt die heeft hem te vooren Ghewaerschout en gheseyt Dat hy niet soude eeten Vanden boom vroech nochte laet Die also was gheheten Des wetenschaps goet en quaet Al door het ouertreden Van Gods woort en ghebot So heeft Adam hoort reden Hem ghescheyden af van Godt Inden doot is hy ghecomen Met al die ghebooren zijn Van hem geen wtghenomen Die oyt leefden verstaet wel mijn Daerom gaet Christus leeren In Matheus openbaer Ghy moet v omme keeren Als een kint so staet daer Noch spreckt hy sonder verstoren Johannes drie voorwaer Ghy moet zijn van nieus gebooren Wt den water en geest dits claer. Dese nieu gheboorte crachtich Sijn wy wilt wel verstaen Hier gheworden deelachtich Doen wy Christum namen aen En ons hebben begheuen Onder zijnen heylighe woort Om hier daer nae te leuen In als so dat behoort. Daerom moeten wy prijsen Godt ende maecken groot Hem altijt eer bewijsen Want hy ons vanden doot Beurijt heeft door zijn ghenaden, Dies moghen wy zijn verblijt Hem dancken vroech en spaden In desen quaden tijt. Veel drucx ende elende Isser hier wel op let Verdriet sal tot den ende Wt voeren nae Gods wet Daer wy toe zijn gheroepen Van godt door zijn goetheyt Laet ons vast in hem hoopen Blijuen in ootmoedicheyt Op dat wijt niet verliesen Als Adam int begin Door swerelts vrientschap kiesen Of comenschap handel ghewin Want daer in is veel gheleghen Veel perijckels dat weet ghy wel Dus wilt v toch te deghen Waernemen nae Gods beuel. Wilt nemen oock voor ooghen Hoe Christus leeret ient Dat een rijckman zijn pooghen Niet baten mocht int ent Hoe veel hy heeft vercoren Veel goets tot zijnen lot Sijn doen was al verlooren Hy was niet rijck in Godt. Hier mede wil ick v beuelen Den Heer ghebenedijt Die wil v mede deelen Sijn gheest in desen tijt Op dat ghy v moecht wachten Voor dat v siele mach schaen Neemt dit in v ghedachten Van mijn ten besten aen. 