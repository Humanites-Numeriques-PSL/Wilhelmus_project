 HOort menschen een nieuwe liet Tot uwer liefden singhen Versuymt v siele toch niet Maer wilt met grooter vliet Na denghe poorte dringhen Dese werelt is voor veele ghemaect Maer die toecomende waerlijck Voor weynich o menschen ontwaect dat ghy dese reden wel smaeckt Die Engel sprack dit claerlijck. Die werelt gaet groffelijck mis, Al van Gods waerheyt verde den gherechtighen wech wort wis Gheacht voor verderffenis Sapientie leest int derde. Seer enghe so is die poort Die daer leyt totten leuen, Weynich vinden dese hoort In den ruymen wech gaeter veel voort Wy vindent claer beschreuen. O menschen maeckt v afscheyt Wt den ruymen passagie Want si totter verdoemenis leyt Op dat ghy niet eewich en schreyt Wert een Christen personagie Ghy Christenen al ghemeyn Strijt vroom in deser vreu Wilt dat enghe padeken treen Alst hier is duer ghestreden So sal die blijschap dueren Die rechtueerdige sielen zijn In die handen Gods hoort reden Het heeft voor den onwijsen een schijn, Oft si storuen verstaet wel mijn Maer si gaen in vreden In die werelt sult ghy hebben druck Maer in vreden sult ghy rusten Spreect Christus verstaet wel dit stuck dat is zijn volcx gheluck Nae tlichaem gheen wellusten. Die werelt sal verblijen Ghy sult wenen ende schreijen, Maer v droefheyt wilt hier op sien Sal veranderen nae Christus bedien In blijschap diet verbeyen. Die vruecht sal zijn bouen al So ons Christus hout voor ooghen Hy sprack hoort dit gheschal Dat niemant die blijschap en sal Van haer nemen moghen. Hoe haest isset hier ghedaen Al dat men mach aenschouwen dat is tijtelijck nae Paulus vermaen Al dat tijtelijck is moet vergaen Wilt v daer niet seer aenhouwen. Werct spijse die niet en vergaet Wilt inden hemel schat vergaren doet Comenschap oft ghy niet en besaet Nae dat onuerganckelijcke staet Die werelt laet toch varen. Verblijt v nae Paulus leer Anderwerf wilt v verblijden Ende dat inden Heer Acht op dit woordeken seer Wilt ydel glorij mijden. Nu menschen wie dat ghy zijt. Wilt op die Schriftuer achten die Heer sal comen subijt Hebt v soo in desen tijt dat ghy tleuer muecht verwachten. 