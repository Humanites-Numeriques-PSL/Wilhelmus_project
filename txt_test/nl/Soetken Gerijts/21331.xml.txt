 EEn liet wil ick beghinnen In wijsheyt ben ick cleyn En cant niet al versinnen Te brenghen in een liet pleyn Dat ick die Christen menschen Tot vasticheyt, niet te werden verleyt Van herten wel sou wenschen, Voor die derf ick niet sorghen Want godt haer Harder is Om stelen ende worghen So comt een dief ghewis Hier moeten wy ons voor wachten Waect en bidt nu, siet wel voor v Op die schrifuer wilt wachten. Die mensch can wel stofferen, Sijn reden met Schriftuer Dat Euangelij verkeeren Christus wil een bruyt puer Wt zijnen gheest herboren Die moet hier strijen, tot allen tijen Haer bruydegoms stemme hooren. Haer lusten en ghedachten Heeft Christus ghesalueert Wie door zijn geest met crachten Strijt, ende van hem weert Dat in haer soude werden, Veruult de neysch, en lust des vleysch, Die inden gheest volherden. Wy moeten weest dit ghedachtich Sijn gheestelijck ghesint Dat is het leuen crachtich En vrede dit wel versint Elck reynicht hem inwendich So werden wy schoon, voor godes soon, Hoewel wy zijn elendich. Wie nae tvleesch leeft moet steruen, Ons aertsche natuer die strect ghelijck tot bederuen Strijt vroom want Paulus sprect, Den tempel gods is heylich Het welcke ghy zijt, tot menschen sprect hijt Die waren van sonden veylich. Seggen wy tot eeniger stonden Vrienden verstaet dit wel Dat wy zijn sonder sonden Wy verleyden ons seluen snel Johannes heeftet beschreuen Doen waren daer noch, bedenct dit doch Die Apostelen ymmer int leuen So streden dese vromen mannen Hier in dit aertsche dal Die voor ons zijn ghecomen Merct hier wel op voor al Die Christus selfs fondeerde En heeftse vergaert, nae zijn wille gebaert So den Vader dat begeerde Nu laet ons haer na treden Die ons zijn voorgegaen Sy hebben hier ghestreden So Paulus doet verstaen Hy schreef den swacken waerlijck Weest toch als wy, wy zijn als ghy En kende zijn swackheyt claerlijck. Paulus blint gheslaghen Crachtich ter aerden heen Die daer by waren en saghen Niemant, maer hoorden een So tooch den Vader desen Die daer heeft gebout, datmen onderhout In dat huys Godts ghepresen Ghepresen van godts knechte Die worden daerom versmaet Lijdt v hier ghy oprechten Christus is selfs ghehaet Hy quam in zijn eyghen maghen Die zijne siet, ontfingen hem niet Aent cruys is hy gheslaghen. Die knecht wilt hier op mercken Die en is niet bouen zijn Heer Noch desghelijcx die clercken Bouen haer meester veer Maer dit sal hem ghenoegen Ghelijck te zijn, den meester fijn Hier moghen wy ons na voeghen Vriendekens altesamen Ick groet v waer ghy zijt Wilt op die Schriftuer ramen Laet ons in desen tijt Aenbidden Godt den Vader Al inden naem, zijns soons bequaem, Ons middelaer allegader 