 Een Liet wil ick beginnen Ter liefden de bedrute harten en sinnen Die daer nu zijn so veel Het goet is te verwinnen Al benouwet v dat heel Tgoet is te verwinnen hoort desen Maer na dees tijt sal geen genade wesen O lieue menschen fijn Is v siel al ghenesen Wilt dit ghedachtich zijn. Ghy segt meest allegader, Christus heeft ons versoent met zijnen vader Maer acht toch op zijn woort Dat ghy moet comen nader Die rechte nieuwe herboort. Johannes die wilt hooren Ten si dat yemant wort van nieus herboren Hy en mach Gods rijck niet sien En wilt v niet verstoren Dat ick dit seg v lien. Ghy Mannen ende vrouwen, Verstaet waerom v, dit wort voor ghehouwen Het schiet wt liefden puer Wilt ghy op Godt betrouwen So leeft na die Schriftuer. Aenschout Gods wonder daden Godt spijsde veertich Jaer met cleyne saden Jacobs gheslachte pleyn Die Heer vol van ghenaden Gaf dranck al wt den steyn. Doemen die seuenste Jaren Dat lant most vieren na schrifts verclaren Dat seste Jaer verstaet Liet Godt die vruchten vergaren Voor drie Jaren dit wel vaet. Elias heeft veertich daghen Geleeft al met een brootken hoort gewagen Dat den Engel hem wees ras So sober conde hy hem draghen Die man gods op dat pas. Hoe sent die heer zijn gauen Elias is gespijst al van een Rauen Al in den tijt der noot Die Heer can voeden en lauen Seer wonderlicken groot Christus heeft spijse ghegeuen Een groote menichte soo daer staet gheschreuen Van weynich broot en visch daer zijn noch ouer ghebleuen Also veel coruen wis So wie na Christus reden dat rijcke gods soect, met zijn gerechticheden Weet dat haer worden sal Gheworpen toe beneden dat sy behoeuen sal. Al die den heere vresen die en hebben geen gebreck, al so wy lesen Aen gheenderley goet Bekeert v nu tot desen Die Siel en lichaem voet. Waer al v schaed verwonnen En dat nieuwe leuen niet begonnen Als die heere com subijt Wat salt dan baten connen Als al die werelt crijt. Den dach comt wilt het gheloouen die branden sal als een ouen Hoort Petrus oock net die elementen bouen Sullen smelten vander het. Na Malechias schrijuen daer sal noch tack, wortel ouer blijuen Ghy saecht hier al wat vrij O Mannen ende Wijuen, Ten ghelijcket daer niet by. Daer is knersinge der tanden Haer worm sal niet steruen of branden Noch haer vier niet wt gheblust Die werelt sal haest tot schanden dan zijn met al haer lust. Gods volck sal triumpheren In groter vruecht, met witte syden cleren O menschen wilt opstaen Keert tot den Heer der heeren Hy en sal v niet versmaen Wilt toch wt Babel scheyden Totten nieuwe herboort wilt v bereyden Waeyt niet met alk wint Laet v niet langer leyden Al van die Leytsluy blint. Dit liet most ick v schencken Ofs yemant hier door creech een achterdencken dat is mijn wenschen siet dat ghy hier na mocht blencken Want mijn iammert v verdriet 