 HOort Broeder wilt een nieuwe Liet ontfanghen, Ic hope dat wy Gods kinderen zijn Na dien dat wy verlanghen, Hier nae malcanderen alle ghemeen Gods kinderen sullen noch comen byeen, Met geen swackheyt behanghen. Och dat hier aen ons niet wert beuonden Dat kinderen gods niet en betaemt Te leuen in die sonden Christus die heeft voldaen die wet Al tot een middelaer hem gheset Voor swackheyt wilt doorgronden Hoe souden wy in sonden leuen mogen Wy die de sonden ghestoruen zijn So Paulus ons comt toogen Laet ons toch cruyssen den ouden mensch Staet na dat onuerganckelijck is Laet ons toch daer na pooghen Wy zijn Gods kinderen vriendekens ghepresen, Maer ten is noch niet gheopenbaert Wat wy noch sullen wesen So spreckt Johannes tot die schaer So wie nauolghers zijn van haer Die troosten haer mits desen. Maer Israel most veertich Jaren sweruen, Dit is gheschiet tot onser leer Den ouden mensch wilt steruen Wy mogen daer wel acht op slaen Die ongheloouighe zijn vergaen Ghestraft sonder ontfermen. Nu laet ons int ghelooue hier vroom campen, Al haet die duysternisse dat licht, Hebt toch brandende lampen Staet in die wapenen Gods bereyt Omgort v met die waerheyt, Verdraecht die v beschampen. Christus ons hooft heeft also veel verdraghen, Niet langhe en had hy daer gheweest Herodes dede hem veriaghen Maria most in Epypten vlien Men macht noch in die schrift wel sien, Dat was so Gods behaghen. Als Christus was omtrent zijn dertich Jaren, Dreef hem die geest in die woestijn, Den duyuel hoort tverclaren Heeft hem ghetemteert tot onser leer Daer na temteerden hem noch meer Met vraghen die blinde scharen, Voort alle dat van Christus was gheschreuen, Dat heeft hy al te samen voldaen Daer en is niet wtghewreuen Eer hy die geest gaf hier op acht Heeft hy ghesproken tis al volbracht Daer nae liet hy zijn leuen. In al dat Christus voor ons heeft gheleden, Heeft hy ghehoorsaemheyt gheleert Aenmerckt Paulus reden Hy is gheworden een oorsaeck fijn Tot sancheyt die hem ghehoorsaem zijn Dus laet ons hem nae treden. Hier mee beueel ick v den Heer der Heeren, Dit slecht vermaen neemt toch in danck Ghedaen nae v begheeren Hier mee groet ick van herten v, Die inder gherechticheyt blijuen nu Die sullen triumpheeren. 