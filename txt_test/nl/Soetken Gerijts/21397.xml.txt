 VVilt wt den slaep ontwaken O menschen al van den doot op staet Vleeschelijcke ghesint wilt smaken Dat is die doot, den sin wel vaet Wort verandert van binnen Door die vernieuwinghe fris, Door die vernieuwinghe fris Afgaende van uwen sinnen Op dat ghy proeft wat gods wille is. Mijn vleeschelijcke sinnen loopen Eylacy al tot dat aertsche seer Nae swerelts lust sy noopen Smenschen ghedachten is van Godt veer, Dat herte moet zijn besneden Ghebroecken eer dat saet Ghebroecken eer dat saet Twelck is gods woort, hoort reden Al in des menschen hert op gaet. Johannes heeftet beschreuen Die werelt sal met haer lust vergaen Maer si sullen eewich leuen, Al die gods wille hebben ghedaen Dese werelt is o nacy, Voor veel gheschapen toch Voor veel gheschapen toch Maer die toecomende o lacij Voor weynich dit sprac den Engel noch En wilt hier niet op trueren Niemant en is daer gheschouen wt Een yeghelijck macht wel ghebueren Des Heeren ghenade is ouerluyt Vercondicht den Creatueren Door die gansche werelt al Door die gansche werelt al Coompt nu tot deser vreu Want na dees tijdt gheen zijn en sel. Die siel en sal niet enden Te redel is sy verstaet wel mijn Die moet al in elenden Of in die eewighe vruechden zijn En wilt dit niet licht achten Ten zijn gheen gloosen hoort Ten zijn gheen gloosen hoort Bekeert v ghy gheslachten En schickt al na die nieu herboort. Sy sullen gods rijck niet sient Wie niet wt den gheest herbooren wert Wilt teghen dat vleesch vroom strijden Mensch betert v besiet v hert Wilt den ouden mensch wt trecken Met zijn quae wercken sot, Met zijn quae wercken sot, Doet den nieuwen aen sonder vlecken Al nae dat beelt, zijn Scheppers godt. Oft yemant sou seggen moghen Hoe sullen wy Godt toch volghen naer, So hout ick v voor ooghen Dat Christus is een middelaer Die bidt tot alle stonden Voor die daer hooren zijn stem, Voor die daer hooren zijn stem, En schouwen altoos die sonden Dese hebben tot een versoender hem Versuymt niet dese ghenade, O menschen slaet v siel toch acht Bekeert v al eert valt te spade Ghelijck een Dief al inder nacht Sal ons die Heer besoecken Als wijt niet en vermoen Als wijt niet en vermoen Hierom wilt toch als cloecken U naerstich tot een nieu leuen spoen Neemt toch in danck mijn dichten Hier groet ick v al te samen mee, Oft yemant mochte stichten Weet vrienden dat ick daerom dee En wiltet toch niet singhen Met ydele vruechdt nu, Met ydele vruechde nu, Onthout mijn slecht voortbringhen Den eeuwighen Godt beueel ick v. 