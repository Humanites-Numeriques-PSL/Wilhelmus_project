 NEempt my wat sotheyts af int goede, Ick wil beginnen een nieuwe liet Voor ionghe maetges wilt dit beuroeden, Na haer verstant so spreeck ick siet. Sy moeten onderdanich wesen Ghehoorsaem zijn tot al der tijt Als wy van Isaac en meer ander lesen Waer vintmen haer broot droncken gecrijt Willen si niet in die helle varen So moeten sy vresen Godt alleen Ghehoorsaem zijn en leeren garen Ende niet rabauwen op die roosteen. Sijn eenigen soon ginck Tobias leeren Vroech doen hy noch was een kint Hy leerde hem die vrese des Heeren Ghy ouders dit toch wel versint. Ghy kinderen laet v onderwijsen Want een vroom kint zijn vader verblijt Sijn moeder vertroost het is te prijsen, Ghy ionghe maetges wie dat ghy zijt. Oorlof hier mee wil ick het laten, Die heer laet v op wassen ghelijck In zijnder vrese wilt dit vaten Of hy haele v vroech al in zijn rijck. 