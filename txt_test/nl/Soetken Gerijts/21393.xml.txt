 OCh broeders ende susters hoort, Al die ghebaert zijn door Gods woort Tot wasdom zijt ghecomen Daer moet noch voetsel zijn genomen Verlaet toch v vergaring niet Al comt het vleesch daer af verdriet Hy en mach naet vleesch niet leuen Die geen broot en wort gegeuen. Die mensch en mach na Christus reen Niet leuen by den broot alleen Maer by alle woorden vercooren Wt den monde Gods so wy hooren. Daerom laet ons begeerich zijn Na ongeualschte melck fijn Als kinderen nieu ghebooren Nae hemelsche spijse spooren. Sijt ghy met Christo opgestaen So soeckt nae Paulus vermaen Dat gheen dat daer is bouen Twelck wy so seer behoeuen. Want alle vleesch is hoy of gras Gheneghen tot die sonden ras Christus heeft hem gheheuen Voor ons, hem moeten wy leuen. Die Arcke Gods was louter gout Beslaghen ouer vueren hout Dit was een figueracy, Claer op die Christen nacy. Een yeghelijck siet, dat hy so leeft Want Godt dit af ghebeeldet heeft So is hy met ons te vreden Maer wilt onder tgout niet smeden. Waer dat gout of siluer vals, Dat viel swaer op des Goutsmits hals Wy moghen hier op achten Ons voor gheueynstheyt wachten. Die onse cranckheyt nam op hem Die heeft ghesproken hoort mijn stem Vreest niet die tlichaem dooden Strijt vroom en vreest niet blooden. Ick voel mijn swackheydt eensdeels wel, Daer teghen moet ick strijden snel Op Gods woort wil ick mercken Die spijse moet my verstercken. Want in mijn vleesch niet goets in woont, Wort mijn dan anders niet ghetoont Wat vruchten sullender spruyten Die boosheyt wil wt muyten. Vrede si den menschen al Die daer zijn in dit aertsche dal Van goeden willen o vader, Ghy kent ons allegader. Ende ghy hebt gheordonneert Herders, en Leeraers, ghefondeert, Om alle onse ghemoeden In eenicheyt te voeden. O Vader ghy kent ons alsoo Verduldicheyt is ons van noo, Om uwen wille te pleghen Den Gheest compt hier veel teghen. 