 GHy die Christum hebt aenghedaen Sijt ghy met hem opgestaen En hebt dat voorgenomen, Niet weder in doude leuen te gaen So laet ons worden als volcomen Vruchtbaer boomen. Een yegelijck boom, die ouerdenct Die geen goe vruchten voort en brengt Sal worden afghehouwen Neemt waer die gauen die god v schenct En wilt die oeffenen ghetrouwe Sonder rouwe. Christus die spreect, hier wel op siet Sonder my en vermoecht ghy niet Laet ons zijn gauen verwachten Op dat hy ons niet af en spiet Als wy geen vruchten voort en brachten Door zijn crachten. Als wy ons voor het quaet behoen, So moeten wy tot tgoede spoen Wy mogen niet ledich wesen Daer staet, die Godt vreest sal goet doen Ecclesiasticus ghepresen Tuycht van desen. Doet nu aen alle menschen goet Voor alle, de gheloouighe voet Spreect Paulus, wilt dit vaten Voort maect ons Christus Jesus vroet Dat wy moeten comen te baten Die ons haten. Wie goet can doen teenigher stont Doet hy dat niet, het is hem sont Laet ons doch niet vertraghen Dat ons de Heere slapende vont Wy souden seker seer veel slagen Moeten dragen. Hierom zijt neerstich in de weer Hebt altijt acht op Christus leer Laet v daer niet af leyden Den vorst des leuens een groot Heer, Wie soude ons van dien voorseyden Moghen scheyden. Laet ons toch hooren op zijn stem Twoort des leuens dat is by hem Joannes heeftet beschreuen Laet ons houden ons lichaem tem Op dat wy daer na mogen leuen Sijn verheuen. Verheuen hier na dats ons begeert Wie hem hier verheft wort verneert Godt haet hooueerdighe gheesten Die hem die minste hier ordineert Die sal in des Hemels foreeste Sijn die meeste. Hierom en laet de houerdy Gheensins hebben de heerschappy In woorden oft ghedachten Dit leerde Tobias zijn soon, hoort my Ghy moet hier ooc seer wel op achten Ghy gheslachten. Ghy die Christenen zijt ghenaemt Wandelt so uwen roep betaemt Dwelck ons na zijn vermogen Paulus totten Ephesien raemt Wilt v om de Schrift te vernoeghen Also voeghen. Noch vinden wy gheschreuen daer Van een ghemeynte also claer Ghepresen bouen ghesteente, Christus die is het hooft van haer Vleesch en been van zijn ghebeente Die Ghemeente. O Godt Prince der Princen fijn Wilt haer doch een beschermer zijn Wilt daer den dief wtkeeren Wy staen opt leuende woort van dijn Ghy weet dat wy niet en begheren Valsche leeren. 