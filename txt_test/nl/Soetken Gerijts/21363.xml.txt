 GHenade vrede hoort Wensch ick v toe van herten Mijn seer gheliefde vrienden inden Heer, En wijsheyt door Christus woort Wy zijn vant eeuwich smarten Ontslagen blijuen wy in Christus leer Ick moet v schencken een liet na v begeer Ghy segt ick hebt v schuldich gheweest seer lanck Hout het mijn ten goeden Ick cant noch niet beuroeden Van eenich woorts gheclanck Is mijn outheyt seer cranck Die heer sterck ons ghemoeden Ende wil ons gangen spoeden Dat wy toch blijuen in hem een ranck. Die dorre rancken siet Of ghesneden eylacy So men mach lesen in Ezechiel Daer af en mach men niet O Christenen generacy Een naghel of maken daer men yet aenstelt Het Sout dat zijn cracht verliest verstaet dit wel, Docht niet dan wt te ghieten spreeckt Christus claer, Ten dient op lant noch dijcken Dus laet ons hier op kijcken En louen Godt eenpaer Dat wy toch zijn vruchtbaer Die vruchten moeten blijcken Laet ons toch niet afwijcken Godt is ons hulper allegaer. Laet ons toch vroom voort gaen So wy Christum aen namen Een yeghelijck in zijn beroepinge fijn So wy ons wilt verstaen Verchierden naet betamen Och vrienden dit en moet niet vergeten zijn Wy moghen ons seluen niet leuen op dit termijn Dus laet ons op het woort des Heeren slaen acht, Dat sal ons claerlijck tooghen Hoe wy ons moeten vooghen Want men den Heer verwacht Als een dieff inder nacht Laet ons nae vroomheyt pooghen Tis al bloot voor gods ooghen Die eeuwighe pijne en sal zijn niet sacht. Wy zijn verlost daer van Door tgheloof ghenesen Blijuen wy in onse beroepinge net Die vrou die moet den man In als ghehoorsaem wesen Die was een ordonnantie in die Wet Petrus Paulus leert oock hier op let Hoe dat die mannen sullen liefhebben haer vroue Als haer eyghen leuen, So daer staet gheschreuen Och vrienden ick aenschou So wie hier blijft ghetrou, Haer luyden wort ghegeuen Hier nae sonden sneuen Een eeuwighe vruecht sonder rou. Tis hier ghedaen so ras Laet ons toch zijn verduldich Op dat wi toch sonder verdriet goet doen Want wy zijn op dit pas Al ons vermoghen schuldich Ghecoft van deser aerden wilt dit beuroen Wy moeten een licht hier zijn elck strijt toch coen, Die dienaers met haer vrouwen moeten voor gaen ient Wy volghen nae eerbaerlijck Die schrift gheeft ons claerlijck Gheen vrijheyt is bekent Meer dan dienaers excellent Godt haet het quade swaerlijck Van herders schapen waerlijck Laet ons vroom leuen in gods present Laet ons toch vresen Godt Hem dancke ende louen Die ons riep int licht wt die duysternis So dat ons deel en lot Is in zijn rijck hier bouen, Treden wy den smallen padt niet mis Blijuen wy onwanckelbaer aen den hoop ghewis, Datmen ons met recht een Christen noemt Want den naem en mach niet baten Ten leyt oock in gheen praten Dit waer niet recht gheroemt Gods goetheyt vloeyt en stroomt Ouer swacke vaten Die het quade haten Wiens herte haer niet en verdoemt. Hier mede wil ick v, Beuelen godt almachtich Dit liet schenck ick mijn vrienden voor een groet Laeten wy malcanderen nu Sijn int ghebet ghedachtich Och vrienden laet ons blijuen in die liefde goet, Sonder liefde ist al niet dit wel beuroet Och vrienden laet ons wel toesien ghemeyn Laet ons niet omme wenden Maer laet ons toch die lenden Ons ghemoets alleyn Om gorden waken pleyn Ick wil dit liet haest enden Groet my die bekenden By v in Gods ghemeente pleyn. 