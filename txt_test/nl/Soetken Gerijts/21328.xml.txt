 EEn nieu Liet wil ick beginnen Al is mijn wijsheyt cleyn Wt goeder harten minnen Op v begheeren ghemeyn, Om dat wy moeten scheyden Hiet in dit aertsche dal Godt wil ons al gheleyden, Ter werelt groot en smal. Och scheyden en is geen nooden Vrienden hoort mijn belijt Wy zijn shemels ghenooden Vanden Heer ghebenedijt Door gods groote ghenade En door zijn liefden reyn Waeckt nu toch vroech en spade Verbeyt den Heer certeyn. Laet ons trouwelijck waecken Het gelt die siele fijn Dat wy niet als die naecken Comen voor Gods aenschijn Hierom wilt v op maken Ghy burghers ouer al Ghy die des Heeren schapen Sijn, vanden rechten schaep stal. Hoe salich zijnse wilt hooren Die op zijn toecoemste wacht Vant quaet niet laet verstooren Op godt hoopt dach en nacht Na des Apostels schrijuen Al zijnse oost of west Die by den heere blijuen Die zijn wel onghequest. Ist saeck dat wy vroom strijden En blijuen by hem altijt Hy sal ons wel beurijden In dese werelts crijt Hy is so lieuen Vader Hy bewaert zijn kinderen wel Soo doet hy allegader Die hy niet vint rebel. Al die hem rebelleeren, Die sal hy dan terstont Sijn aenschijn van haer keeren Wijsen ter hellen gront Hier voor wilt v toch wachten Ghy Jonghelingen fijn Wacht v van quaet gheslachten Wilt toch ghehoorsaem zijn., Laet ons gods stem aenhooren En doen wat hy ghebiet Als lieue wtuercooren Na Christus woort belijt Als vrome trouwe knechten Dat wy ontfangen loon By den Heere van oprechten Hier na int shemels troon. Daer eewich vruecht sal wesen En droefheyt al een ent Met blijschap hooch gheresen By den heere excellent Hierom verblijt v allen Ghy kinderen gods ghelijck Die leeft na gods gheualle van die waerheyt niet en wijckt. Oorlof hier al int eynde Aen v mijn broeder fier Wilt van Christum niet wende Maer blijft by hem alhier Wy hopen by een te comen Al in die eeuwighe vruecht Hem wesen wellecomen Met blijschap hooch verhuecht. Hier toe wil ons godt stercken Door Christum zijn soon soet Dat wy toch niet verwelcken, Maer besitten zijn eewich goet Dat niet en is op aerden O lieue Vader mijn Inden hemel hooch van waerden By v, o Heere fijn. 