 EEn liet wil ick beginnen Ter liefden der Christenen sinnen, Die metten Heer strijden, Op dat se mochten verwinnen In dese werelt quaet Daer sy moeten wesen Een licht also wy lesen Vrienden siet toe vroech en laet, Och vrienden dat wy mogen Bestaen al voor Gods ooghen En datmen ons mach nomen, een Christen sonder loghen Want dat die salicheyt gelt, Wy moeten al waerlijck Ghesint zijn dit is claerlijck So Christus was dit spelt. Hy die daer heeft verlaten Sijn glorie bouen maten Sijn godtlijcke gedaente, en is geworden wilt vaten Gelijc die mensch gemeyn Hy is sonder sonden Int ghelaet als een mensch beuonden Gheboren een kindeken cleyn Hy heeft gheweest zijn vader Oock voor ons allegader Ghehoorsaem ende ghewassen, die voeten van zijn verrader. Hy gaf hem een abuys Hy heeft hier ghestreden In alle ghehoorsaemheden Ja totter doot des cruys. Waer mede hy ons allen Versoende van Adams vallen So wy tot hem bekeeren, ten leyt int praten noch callen, Sijn schaepkens hooren zijn stem Die totten geest werden Herbooren en volherden Die sullen leuen voor hem Wie niet en wort herbooren Wt den water en geest wilt hooren Die en sal Gods Rijck niet sien, Och vrienden laet ons spooren Te worden recht nu ghebaert Ons vleesch toch bedwinghen Wt Christus geest vrucht voort bringen, Van zijn natuer en aert. Hoort Christus woort vol crachten Hy leert ons wilt dit achten Dat wy souden lief hebben, Malcander hoort met eendrachten, So hy ons heeft lief ghehadt Elck mach hier op letten Hem seluen daer na setten Christus ghebiet ons dat Laet ons op Christus mercken Zijn gheest sal ons wel stercken En oock vruchtbaer maecken, In alle goede wercken Laet ons slechs daer na staen Onuruchtbare rancken Wil Godt den vader af dancken Af snijden na Christus vermaen Laet ons toch niet vertraghen Al die daer vruchten draghen Die sullen werden ghereynicht, dat sy hoort dit ghewaghen Oueruloedigher sullen zijn Die giericheyt hanteeren Moghen altoos minder ontberen Wie vuyl is wort vuylder hoort mijn Och vrienden al te samen Laet ons hier wel op ramen Barmherticheyt bewijsen, In desen tijt met namen, Deelt yemant dit aertsche ghoet Wat heeft dat noch lacy Met die liefde accordacy Dat Christus storte zijn bloet. Hierom laet ons als vromen Arbeyden naer te comen Christus natuer en leeringhe, Of hy sal ons verdoemen, Elck siet toe hoe hijt maeckt, Wie wat ouerschieten Moeten deelen sonder verdrieten. Of sy zijn onuruchtbaer naeckt. Hoort mannen ende wijuen Om giericheyt moetmen blijuen Al wt godts rijck, Och vrienden dit seg ick sonder kijuen Siet vrienden die giericheyt is Een wortel gheheten Van alle quaet wy weten Dit is Paulus woort ghewis. Voort ist Christus begheren Als dat wy souden leeren Van hem ootmoedich sachtmoedich, is hy den Heer der heeren En des menschen hert is boos Al van zijn ionckheden Laet ons toch Christus na treden Dooden ons aert altoos, Soo doende is mijn hoopen Dat wy Godt moghen aenroepen So wy nae tgoede Jagen, staet Godts ghenade ons open Christus laet so niet zijn bruyt Als sommighe gheuoelen Die wt partijschap woelen Datmen hoort wel sulck gheluyt. Treet Godt in zijn rechten Met zijnen swacke knechten Al teghens Dauids bidden, wie can gods tooren dan slechten Waer blijuen sy selfs oock dan Of sy zijn volcomen Verstaense oock wel haer roemen Waer toe dattet wel loopen can. Ick wil mijn liet haest enden Begonnen om mijn bekenden Tot waerschouwinge wt liefden, dat wy niet souden om wenden Door geenderley middelen hier Int selfde vroom leuen Daer wy ons toe hebben begeuen Na Christus reghel en manier. Nu oorlof van mijn dichten, Godt wil ons meer verlichten Dit is ghedaen wt liefden, oft yemant mochte stichten Laet ons godt bidden ghelijck Dat wy hier so handelen Al inder liefden wandelen Dat wy besitten gods rijck. 