 ONtfangt een nieu liedeken soet Maechdekens ionck van Jaren Ic wensch v een verstandich ghemoet Wilt in gods vrese voort varen Dat is een beginsel der wijsheyt Wort niet van dese werelt verleyt Op dat ghy niet met haer en schreijt. Denct dat die werelt sal vergaen Met al haer lusten verheuen Maer die gods wille heeft voldaen Die sullen eewich leuen Die schaduwe deser werelt mijt Op dat ghy moecht na desen tijt Worden ghecleet met witte sijt. Die kinderkens weten goet noch quaet Dat rijcke Gods is haer eeghen Maer als die kintheyt dan vergaet Moetmen Gods wille pleghen Wie loogenen handelt ende grouwoel Haer deel is in den vierighen poel Daer niet en is eenich vercoel. Doet na het ghene dat ghy bekent Laet v toch informeeren V Ouders weest obedient Wilt vader ende moeder eeren Wie den Heere vreest nae Syrachs leer Die vresen haer ouders als den heer Met woorden en met wercken seer. Ham heeft zijn Vader niet gheeert Doen hy hem bloot sach leggen Ghelijck als een die daer blameert Ginck hijt zijn Broeders seggen Sy hebben hem decksel opghelecht Ham most so die schriftuere seght, Daerom wesen zijn broeders knecht. Isaac niet weder spannich en was Een offerhande te wesen Gheen wederspreecken op dat pas En hoor ick van hem lesen Het schijnt of hy wel was bereyt Die heer aensach ghehoorsaemheyt Den Engel hielt tsweert sonder verbeyt Doen godt ghehoorsaemheit aensach Woude hy den Jonghelinck sparen Een Ram so men te offeren plach Liet godt daer openbaren Gheoffert in Isaacks plaetse alleyn Die heer liet hem zijn leuen pleyn En heeft ontfangen den offer reyn. Jacobs soon Daan en was niet fijn Sijn vader seyde hem het quaden Hy sprack Daan sal een Slange zijn Een Adder inden paden Aenmerckt wat die schriftuere bediet Hy staet by die gheteyckende niet Int seuende Apocalipsi siet. Absalon heeft benout zijn vaer Dat is hem niet wel vergangen Hy is al met zijn schoone haer Aen eenen boom blijuen hanghen Ende worde ghewont al totter doot Aenmerckt dese straffinghe groot Den kinderen een exempel bloot. Christus heeft onderdanich geweest Doen hy sadt inden Tempel By den gheleerden so men leest Ghy kinderen neemt een exempel Maer hy quam daer toch wel op acht Hy ginck met haer sonder tweedracht Maer hy most wesen seyde hy sacht. Ghy kinderen spiegelt v aen hem So moecht ghy Godt behaghen Hoort altijt nae v Ouders stem Die garen duecht van v saghen Wie zijn Ouders niet en hoort Die doen al tegen Godes woort Sy loopen nae der hellen poort. Een vader die noch is verblint Die leyt zijn kint ter hellen Die sommige zijn haeft gram ghesint Dat si haer wreet aen stellen En gaen na dat verdoemen toe Hoe wel gheschiet haer so ick beuroe Die hier opworden gheuoet int goe. Hier mee groet ic v o ionghe ieucht Laet v toch onderwijsen Op dat ghy in die eewighe vruecht Met Christus moecht logijsen Schout dese werelt boos rebel Die Heer wil v bewaren wel Voor alle stoutheeden so is die hel. 