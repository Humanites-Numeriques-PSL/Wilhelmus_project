 GHenade vrede wensch ick v Mijn lieue broeder en suster nu Den heyligen geest wijsheit en cracht Dat ghy te samen met eendracht In uwen roep vroom wandelen moet Dit wensch ick v voor eenen groet. Mijn lieue suster inden Heer Laet ons toch soecken gods prijs en eer En werpen onse sorch op hem Hooren altoos na Christus stem Dat wy zijn rechte schaepkens zijn Dit wil ons vromen och suster fijn Daer en is nu niet verdoemelijcx in Die in Christus zijn so ick vin Die niet en wandelen nae den vleesch Maer na den gheest merckt dit een reys Wy moeten in Christus zijn gheplant, En wandelen na den geest playsant. Sijn wy nu leden aen Christus lijff So moeten wy doen tlichaems gherijff, Ghelijck een lidt in zijnder maet Twelck aen des menschen lichaem staet Sijn werck heeft nae het is een lidt Mijn lieue suster beherticht dit. Wie goet weet te doen dit wel goorgront En doet het niet dat is hem sont, Dit ghelt die kinderen gods gemeyn Die rancken aen Christus den wijstock reyn, Al die geen vruchten en brengen voort Die wil den vader af snijden hoort. Aenmerct hoe godt haer ledicheyt, Wie wterlick niet en is opgheleyt Sijn toch gods schuldenaers allegaer Bewaert v volck O hemelsche vaer Dat niemant weder spannich en sy Want dat is moeyte afgodery. Die ledighe sullen worden ghespijst Met Afgoden hierom v bewijst Neerstich int geen dat Godt behaecht In uwen roep niet veel en claecht Wie om den dienst gods derft profijt Vergadert een schat na desen tijt. Mijn lieue suster weest lijtsaem, Des dienst des woorts is aengenaem, Godt oock den menschen oorbaerlijck Wat soud ons baten des werelts rijck Als ons erfdeel waer in die hel, Ghy noch most wachten een dronckert rebel. Die werelt heeft dickmael lijden groot Den rou deser werelt die werct die doot Ick hoop dat onse namen staen Int boeck des leuens laet ons voort gaen In zijn dienste al ons leuen lanck Die den kelck des bitterheyt voor ons dranck. Christus heeft ons ghecoft so duer Als dat wy nu in deser vur Ons seluen moghen leuen niet Maer hem soo Paulus bediet Die daer bestoruen is voor al Hem moeten wy leuen int aertsche dal Hier mede weest beuoolen godt hem lief te hebben is tgrootste ghebot Een yeghelijck waeckt in zijnen roep Dat wy toch enden een goede loop Ontfangt in danck dit slecht ghedicht Godt sterck ons hier te zijn een licht. 