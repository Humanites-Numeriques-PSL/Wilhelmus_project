 WY Bidden v Vader in den throon, Door Jesum Christum v lieuen Soon Versorcht v arme ghemente meest, Vertroost ons met uwen heyligen geest Hout ons vrijmoedich in v leer Dat bidden wy v, o ghenadighe heer. O Heer maect mijnen tong bequaem Dat mijnen lippen niet open gaen Dan dat v lof, heer mach worden geseyt Tot prijse van uwe Mayesteyt Reynicht ons hert, heer maeckt ons bequaem, Dat wy loouen dijn heylighen Naem. Helpt v ghemeente in dit verdriet Die sonder v en vermoghen niet Sullen wy yet bidden wt herten gront, Ghy moet het geuen in onsen mont Dit zijn wy door v woorden ghewis, Want ghy weet wat ons van nooden is. Twee dinghen begheren wy O heer van dijn, Idelheyt en looghen laet van ons zijn voor armoede en rijcdoom bewaert ons veel Den gheest ons een bescheyden deel Dat wy niet verlaten die name dijn Door hoomoet ofte door sware pijn. Bewaert ons voor den valschen rust En voor die Bloetgierighe Menschen quaet, Geeft ons ghedult heer in ons torment Dat wy blijuen volstandich totten ent. Behoet ons Heer voor alle misval In v ghemeente v kinderen al. O eenighe Herder der hellen goet Hout uwen dienaren wel ghemoet Dat si v schapen weyden te gaer Eendrachtich in der liefde claer, Dat si niet en wijcken van uwen baen Als haer die woluen comen aen. Hout ons stantuastich aen v woort Op dat wy niet en worden ghestoort Van eenighe menschen leeringhe fenijn Die ons souden trecken van v aenschijn O Vader bewaert ons in desen tijt Door Jesum Christum ghebenedijt. 