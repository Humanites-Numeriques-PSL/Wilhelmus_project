 MYn lieue vrienden allegaer, Bidt waeckt eenpaer Den dach des Heren die naect Dat blijckt wel claer. Waert mogelijc so als Christus seyt als nu Hoort dit bescheyt Gods wtuercoren die souden worden In dwalinghe gheleyt. Dit is nu den tijt also men siet Daer is gheschiet Een schueringe so wy hebben vernomen Met groot verdriet. Sy hebbent een paert wat plomp gemaeckt Och vrienden waeckt Daer is nu weder op die bane, Wat anders gheraeckt. Dat wil nu hebben een schoonder schijn Al isset niet fijn Men cant wel met gods waerheyt bewijsen Onrecht te zijn. Ghy sult niet haten in v hert Uwen Broeder expert Maer straffen v naesten op dat ghy om hem Niet schuldich en wert. Dit leert ons god door moyses hoort Gaet alsoo voort, Faem rouen voor straffen mach niet bestaen Tis teghen Gods woort. Die wonden des liefhebbers zijn getrou Hoort mannen en vrou Bedriechelijck is dat cussen des haters So ick aenschou. Niet vrienden dat ic dit aenscho alleen Het is Salomons reen Prouerbijc in zijn seuenentwintichste Leest ghy het ghemeen. Voort in dat nieuwe Testament Ist breet gheprent Hoe datmen zijn broeder moet straffen, vermanen Al eermen hem schent. Die broederlijc aenspreck moet gheschien Matheus achtien, Op dat zijn siele mach worden gewonnen Wilt hier op sien. Dat hy tot boete mach worden verweckt Voort Petrus spreckt Als dat die liefde der sonden Menichfout bedeckt. Maer die dan sterft wt hatich list Nae soeckt en vist, Die liefde begrijpt niet so Paulus seyt Denckt hoe men dan mist. Het goet wort quaet na haer v'stant Haer eere wort schant Och vrienden laet ons eenuuldich blijuen In Godt gheplant. Een yeghelijck so zijn roep betaemt Hier wel op raemt Op dat wy moghen een Christen wesen Met recht ghenaemt. Mijn lieue vrienden ick schenc v dit Voor my toch bidt Bidt oock voor die onwentenden dwalen Godt die hooch sit. 