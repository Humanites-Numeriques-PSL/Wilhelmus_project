 AEnhoort uwen roep altsamen Lieue Broeders en susters gemeyn Niet veel rijcke na tbetamen Noch edel van state reyn En zijnder gheroepen in shemels pleyn Die lust hebben in die werelt En Godts woort achten seer cleyn. Niet veel wijse na den vleesche En zijnder gheroepen voorwaer Maer die arme zijn van gheeste Die sullen verblijden hier naer Al zijnse veruolcht hier en daer Godt heeftse al wtuercoren Dus vreest niet ghy cleyne schaer. Van ses hondert duysent persoonen En quamender maer twee int lant Van beloften seer schoone D'welck was seer triumphant Dat is een Figuere, vaet dit verstant Al op dat eewich leuen Dat lieffelijck is en playsant. Sy waren niet al aenghename Die met Gideon souden slaen Dan drie hondert eersame Die wter hant lecten saen, Die beureest waren hietmen thuyswaerts gaen Want sy niet zijn bequame Om teghen de vianden te staen. Zacharias (wilt dit mercken) Schrijft in zijn derthienste claer Dat Gods volck in drie percken Sal ghestelt zijn, en twee voorwaer Werden wtgeroeyt, maer de derde schaer Wert als gout voor den viere Gheloutert, dit is openbaer. Een stadt vol alder goeden Wees den Enghel Esdras goedertier Wiens wech (wilt dit beuroeden) Is maer een smenschen voet breet her Op deen zijde water, en op dander vier Hoe cont ghy daer in gheraken Ghy en doorgaet dat nauwe eerst hier. Noch schrijft Esdras ghepresen Int vierde Boeck int achste seer claer Datter veel gheschapen sal wesen Maer weynich behouden hier naer En gelijck datmen vint veel aerde swaer Om aerden vaten te maken Maer luttel om gouden is openbaer. Ghelijck die groote vloeden al Meerder zijn dan een druppel soet So is der Goddelooser ghetal Meerder dan Gods kinderen goet Och hoe clagelijc ist, zijt dies wel vroet O menschen wilt v bekeeren Ende niet meer sonden en doet. Oock spreeckt Christus verheuen Dat de wech is smal en cleyn Die daer leyt totten leuen En luttel vinden hem certeyn Dus wilt v maken van sonden reyn En leuen na twoort des Heeren Op dat ghy coemt by Christum gemeyn Den wech is groot en wijde Die ter Hellen leyt wilt dit verstaen Sy gaen derwaerts aen alle zijde So die Schriftuer ons doet vermaen Want die helle heeft haer wijt open gedaen So wy in Esaias lesen En veel zijnder, die daer in gaen. Noch stater claer wilt hooren Datter veel gheroepen zijn Maer weynich wtuercoren Spreeckt Christus, verstaet wel mijn Want sy niet en trecken al eene lijn Maer beminden de duysterheden Meer dan het claere sonne schijn. Schickt v na de behoorte Spreeckt de Heere, verstaet dit al Dat ghy al door de poorte In gaet die daer is seer smal Want menich daer na arbeyden sal Ende en salder niet in connen Om dat hy niet en is van tghetal. Tis tijt (heeft Petrus geschreuen) Dat doordeel haer sal comen aen Al die gherechtelijck leuen Ghelijck kinderen Gods onderdaen Ist dat de rechtueerdige nau en sal staen Int boeck des leuens ghepresen Hoe salt met den ongheloouigen gaen. Broeders en susters reene Bidt voor my, so doen ick voor dy Op dat wy alle ghemeene Moghen gaen door desen wech vry So sullen wy hier namaels wesen bly Als wy by een vergaren Daer niet dan eewighe vruecht en sy. 