 GHenade vree van Godt den vader Wensch ick v suster fijn Oock met den ghenen allegader Die met Christus verresen zijn Dat sy toch moghen soecken Tgeen dat daer bouen is En strijden als die cloecken Volherdich totten ende toe fris. Een liet most ick v senden Als mijn wijsheyt cleyn Na v begeeren mijn onbekenden Op hope dat wy zijn een So mijn dunct aen v schrijuen Hebben wy een gheloof een hoop, Die geest des heeren wil ons drijuen Om te eynden een goeden loop. Hebt ghy nu aengenomen Lieue broeder die nieu herboort, Schickt v toch by een vromen Daer ghy gront ende waerheyt hoort Acht geen schoon schijnende reden Die niet en accordeert Met Christen rechten en seden Want veel spreken stout ongeleert. Wilt v toch hier voor wachten Ootmoedich v toch ter neder druckt, Na liefde vrede wilt toch trachten O iuecht wort niet verruckt Van dese werelt nacy Wiens vrientschap is, alsomen leest, Een vrientschap godts eylacy Lieue broeder voorsichtich weest, En wilt die werelt niet beminnen Oock dat daer in is verstaet Die werelt sal also wy vinnen Vergaen met haer lust dit vaet Johannes heeftet beschreuen Wie na Gods wille doet Die sal inder eewicheyt leeuen Blijft toch vast in v ghemoet. Wilt door die enge poorte dringen Dat aertsche is en acht niet groot Siet op die vrome iongelingen Daer die schrift van tuyget bloot Joseph verdroech veel benijden Sijn broeders hem vercochten och Dat wijf dee hem temtacy lijden Maer hier in verwan hy noch Den iongelinck bequaem van waerden Samuel hoorde vroech gods stem Wy lesen datter opter aerden Niet een woort en viel van hem So wie vroom wil volherden Sie Heer staet hem wel by Hoe wel daer nu veel verandert werden Dat verwondert seer weynich my. Saul ende Salomon beyde Sijn van Godt af ghewent Den welcken Godt seluer bereyden Tot Coningen exellent Siet dese zijn afgheweken Saul viel in zijn eyghen swaert Van Salomons ent can ick niet spreken Die Coninck seer wijs vermaert Laet ons hier wel op letten In desen bedroefden tijt Acht slaen op Christus wetten Want godt nu met blintheyt smijt En wert toch niet bedrogen O ionckheyt neemt v seluen waer Bewaert oock neerstelijck v ooghen Weest sober, bidt waect eenpaer. nu wil ick v den Heer beuelen Neemt dit slecht vermaen in danck die Heer wil ons zijn gracij deelen Wy zijn arme vaten cranck die Heer sal ons wel stercken Willen wi vroom leuen altoos Laet ons op Christus leringe mercken, Want den tijt is prijckeloos. 