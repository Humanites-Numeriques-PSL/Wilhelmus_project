 GHenade vrede wensch ick v Mijn suster inden Heere Die om dat goede lijden nu Dat sal in vruecht verkeeren In dien dat sy, in dien dat sy volherden die werelt sal worden met haer lust tot nz Voor een cleyn vruecht, voor een cleyn vruecht So menich verdriet. Verstaet toch dit slot reghel wel Het sal also gheschieden Des menschen leuen en dichten snel Nae schriftelijck bedieden Dat leuen lanc, dat leuen lanc der boosen Is sonder gloosen, als een gast van eenen dach, Voor een cleyn vruecht, voor een cleyn vruecht So menich verdriet. Och suster neemt ter herten dit Het sal v druck versoeten Met lijtsaemheyt v siel besit, Want den oprechten moeten Veel lijden hier, veel lijden hier eylacy swerelts rekeracy wat ist alst is geschiet Voor een cleyn vruecht, voor een cleyn vruecht So menich verdriet. Men vint hier in dat aertsche dal Oock by den ongherechten Dat daer en is geen weelden al Maer kijuen ende vechten Armoede groot, armoede groot elende dat sijt bekenden wie int ongeloof vroech verspiet, Voor een cleyn vruecht, voor een cleyn vruecht So menich verdriet. Want vleesschelijcke ghesint te zijn Dat is die doot wilt hooren Acht wel op Christus reden fijn, Wie niet en wort herboren Die en sal niet sien, die en sal niet sien gods rijcke Wie niet en wijcken vant quaet haer genaeckt niet vliet, Voor een cleyn vruecht, voor een cleyn vruecht So menich verdriet. Al die daer niet en heeft ghelooft Den Euangelij claerlijck Gods aensicht sal haer zijn berooft, Sy sullen pijne swaerlijck Lijden als dan, lijden als dan wilt achten Als met heer crachten die heer zijn tooren wt giet, Voor een cleyn vruecht, voor een cleyn vruecht So menich verdriet. Wie met Christus is opghestaen Die zijn hier af ontslaghen In dien sy na den gheest voort gaen Haer nae Gods wille draghen Ten eynde toe, ten eynde toe vroom strijden Wat ist verblijden, des vleesch cranc als een riet, Voor een cleyn vruecht, voor een cleyn vruecht So menich verdriet. Ons druck die tijtlijck is, en licht Och suster die brengt mede Also men in die schriftuere sicht Seer groote heerlijckheden Die doot ist loon, die doot ist loon der sonden Wilt dit door gronden comt anders van wellust yet, Voor een cleyn vruecht, voor een cleyn vruecht So menich verdriet. Nu susters weest beuoolen godt Ick groet v seer midts desen Bidt toch voor my dit is het slot Al die den Heere vresen Dat geestelijck is, dat geestelijck is toch smaecket, Want haer ghenaecket, die daer doen dat Godt verbiet, Voor een cleyn vruecht, voor een cleyn vruecht So menich verdriet. 