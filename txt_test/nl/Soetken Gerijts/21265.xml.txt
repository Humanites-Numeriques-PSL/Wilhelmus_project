 AL die den Heere soecken Wensch ic Gods gracy en cracht Een neder hart ghebroecken Dat sy toch als die cloecken Vroom moghen strijden, dach ende nacht. Een liet moet ick v dichten Also ghy hebt begheert Oft yemant mochte stichten Die Heer wil v verlichten, Legt al van v, wat v deert. Hier moet ghestreden wesen Sullen wy vant quaet af staen Des menschen hert hoort desen Is boos also wy lesen Och vrienden vander Joncheyt aen. Wilt v tot strijden setten Hebt moet weest niet desperaet Wilt v niet meer besmetten Wie ist diet v can letten Ist dat ghy na dat goede staet. Wilt vromelijcken strijden Dat harnas Gods aen doet Men moet, het quaden mijden Goet doen Christus belijden Hem ouer geuen lijf ende goet. Ghy moecht doch niet betalen Al v verloopen tijt Men machse niet verhalen Maer gheeft ghijt altemale So wil die Heer voort schellen quijt. En wilt nu niet versuymen Dees groote ghenade doch Verlaet des werelts costuymen, V herte wilt nu ruymen Dat Godt daer in mach wonden noch. En wilt nu niet vertraghen Te keeren totten Heer Vertreckt niet van daghe tot daghe Ghy soutet v beclaghen Waect op weest wacker en slaep na meer Ontwaeckt ghy die daer slapen Staet op al vanden doot Godt sal v niet zijn schapen Verlichten, den sin wilt rapen Ghy sult ontgaen den helschen noot. Waet in dat wy alstonden Eer dat wy al ghelijck Die vreese Gods begonden Die doot ist loon der sonden Cleyne kinderen hoort dat hemelrijck. So wie daer zijn ghecomen Tot haren verstant bestelt Moet boet doen sonder roemen En strijden als die vroomen Het rijcke der hemelen lijt ghewelt. Hierom heb ick te vooren Vermaent al om te strijen Wie niet en wort herbooren Wt den water en gheest wilt hooren Die en sal Gods rijcke niet sien Dees sullen moeten blijuen Al in dat eewighe vier Aenmerckt Matheus schrijuen O Mannen ende wijuen Neemt aen dat nieuwe hier. Wie met Christum verrijsen Al in dit aersche dal In haren lichaem Godt prijsen Die sullen me logijsen In die vruecht die eewich dueren sal. Wut dit in danck ontfanghen Cleyn is mijn wijsheyt hier Die Heer stuer uwen ganghen Mijn hertelijcke verlanghen Is dat v salicheyt moet gheschien. 