 HOort vriendekens ghepresen Ic schenck v een nieu Liet Ghy die daer zijt ghenesen Van dat eewich verdriet Leeft nu in sonden niet Want sy worden begrauen In de doot Christi siet Door doopsel alst gheschiet So Paulus bediet. Ghelijck als hem zijn vader Heeft van der doot verwect, So moeten wy allegader Verrijsen oock correct So de Apostel spreckt In een nieu leuen wandelen, Het vleesch aent cruys ghestreckt Een yeghelijck hem breeckt Van tquaet dat in hem steeckt. Laet ons strijden als cloecken, Tot allen tijden snel De mont Gods heeft ghesproecken Dat des menschen opstel, Sijns hertsens vater wel Boos is van zijn ionckheyt op Och vrienden hoe rebel Is ons natuers ghequel Och siet op gods beuel. Daer moten wy na leuen Elck neme hem seluen waer Wy dis ons hebben begheuen Te volghen Christum naer Hy was zijnen hemelschen vaer Ghehoorsaem totter doot des cruys Dat blijckt int openbaer Dus laet ons allegader Sien op die Schriftuer eenpaer. Sy en sal ons niet bedrieghen Daer is wel op te staen Ons eyghen vernuft mach lieghen Wy en hebben so veele niet aen Wt ons seluen, wilt verstaen Als yet wat goets te dencken Na Paulus vermaen De geest Gods moet ons raen Oft wy missen de baen. Dus laet ons wel vseren De Schrift op dit termijn Ende niet disputeren Maer Gods naeuolghers zijn Als lieue kinderen fijn Weest oprecht inder liefden Door soeckt dat herte dijn Daer gelt gheen schoonen schijn Ast binnen is fenijn. Godt die heeft ons gheropen, In vreden al ghemeyn Eenen camp te loopen Door de ghehoorsaem pleyn Siet toch op Christum reyn, Desen Herder wilt naeuolghen Sijn stemme hoort alleyn Sijn schaepkens kennen gheyn Vreemde stemmen certeyn. Sijn schaepkens wtuercooren Die hebben sulcken aert Sijn stem altijt te hooren Hoort wat de Schrift verclaert Godt heeft een volck vergaert Dat moet zijn in die werelt een licht Daer toe heeft hijse ghebaert Souden die dan een paert Lichtueerdich zijn wat waert. Oorlof mijn lieue vrunden Ick groet v waer ghy zijt, Laet ons doch de sunden Schouwen met grooter vlijt Oft de Heer quaem subijt Blijft in die vrijheyt staende Daer v mede heeft beurijt Christus ghebenedijt Sijn stemme hoort altijt. 