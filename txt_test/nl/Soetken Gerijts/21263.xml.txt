 AEnhoort, Gods woort, ghy menschen altegader Dat tot v lieden (wie dat ghi zijt) is Orboort, nu voort, den wille van uwen Vader Ist saeck dat ghy Gods kinderen zijt, so treet zijn paen Want het betaemt Gods volc zijn padt te treden Hy en wil niet zijn gheschaemt, maer voor de werelt beleden Als Christus spreeckt met reden, Wie hem belijt sal hy belyen na desen tijt Wie hem versaeckt Sal hy wederom versaken, na zijn spraken, Dus siet wel toe hoe dat ghijt maeckt, Den dach des Heeren sal naken, naken. Seer snel, rebel, sal den dach des Heren comen Soect de waerheyt op dat ghy daer inne staet Fel, met ghequel, sal hy zijn voor den onvromen Veel te clagen vrienden het sal dan zijn te laet Want wy vinden alhoe die verdoemde nacy Haer verwonderen sal, als sy Gods generacy Sullen sien in vromer staty Inwendich in haer, sullen sy versuchten so swaer Dan sullen sy Haer dwalinge seer beclagen, in dien dagen Ten sal dan niet baten, hoort my Het waer goet dat wy toesagen, sagen. Met vliet toesiet, hier en is v staet die reden Maer eenen wech, die ons totten leuen leyt Hem schiet, vdriet, die desen wech wil treden Maer weet dat het inden seer corts van ons scheyt Tsal wesen seer bang, inden dach daer wy af seyen Die eewich sal zijn en lang, veel salder wenen en schreyen Als Christus sal scheyen Sijn schaepkens fijn, wt de bocken daer sy by zijn Dus wilt toch hem Nu gehoorsamich wesen, sonder vresen Ist dat wy hooren na zijn stem, Wy worden zijn schaepkens ghepresen, ghepresen Alleyn, wilt pleyn, na Christus stemme hooren Ende oock na zijn Apostelsche leeringhe ient Certeyn, tis reyn, want Godt zijn wtvercoren Heeft haer gesonden, so hy oock was wtgesent Hierom voecht toch nu, v leuen na desen leeren Bekeert toch eens v, al tot den Heer der Heeren So sal hy tot v keeren Want wy weten dat ghewis, dat de Heere also vriendelijc is Al tegen dien Die daer treden zijn paden, na zijn raden Ende haer dat niet en ontsien Oft haer de lieden versmaden, smaden. Seer ghoet, en soet, is de Heer der heyrscharen Aen veel doet hy genade, van die hem vresende zijn Met spoet, den vloet, zijns monts is voor den sondaren Hy heeft voor haer geordineert deewige pijn Want wy vinden bloot, wat daer is het loon der sonden Vrienden het is de doot, maer wie tot eeniger stonden Bekeert, heeft gracy gheuonden Dus wilt opstaen, in een nieu leuen gaen U sonden al Die werden v vergeuen, en ghy sult leuen Weet dat die Christen namen smal Sijn int boec des leuens geschreuen, geschreuen Orlof, hier of, laet ons na wijsheit haken Het begin van die, is des Heeren vrees Wy stof, zijn grof, in goddelijcken saken, Waert saeck dat ons den geest Gods niet en onderwees Hierom so vreest God, so sal v wijsheyt omringen En hout doch zijn gebot, na de enge poorte wilt dringhen En uwen tijt dus niet doorbringhen Want eenen dach, voorleden niet weder comen mach Na desen tijt En salmen geen gratie vinden, mijn beminden Des Heeren dach die comt subijt Waeyt niet meer met alle winden, winden 