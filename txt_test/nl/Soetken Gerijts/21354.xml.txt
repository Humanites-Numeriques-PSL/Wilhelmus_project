 GHenade ende vrede wensch ick v, Mijn broeder ende suster nu Nae v begheer Al is mijn wijsheyt weynich Godt is goet rijck ende milde seer. Hy die dat stomme dier gaf spraeck Wilt hem beuelen uwen saeck Hier wel op raemt Die inden Heer betrouwen En zijn gheworden noyt beschaemt. Hy geeft den menschen gauen veel Na haren roep hijse wt deel So wie daer net In zijn ghemeente ghepresen Wort door godts geest tot dienst gheset. Want Christus ons gecost heeft hoort Gebaert al met zijn geest en woort Tot zijnen bruyt So en moeten sy haer niet schamen Te blasen zijn trompets gheluyt Want dat alle wachters cost So wie wel blaest zijn siel verlost Want het expert Haer siele sy verlossen, Met Josua vrijmoedich wert. Ghy heer kent haren swacken aert Die daer zijn wt v woort gebaert Ghy zijt haer man Ghy moet na haer swackheden V wille hebben hier daer van Oft yemant een mans vrou wout raen Al teghens hem waert wel ghedaen Och vrienden neen, Laet ons on wijsheyt bidden Nae gods ghenade voort treen Wy moeten nu leuen claer Ons seluen dat is immers waer Maer vrienden hem Die voor ons is ghestoruen Laet ons doch hooren na zijn stem. Want hy heeft ons ghecoft so dier Wy zijn, zijn eyghendom nu hier So Paulus seyt Wy zijn gods eyghendom vrienden Tot lof van zijnder heerlijckheyt. Laet ons toch bewijsen dat Want gods ghemeente die heeft plat Die macht heeft leest Te vinden en te ontbinden Dus hout zijn woort vast onbeureest. Hierom so hout den heere stil So wat hy in v wercken wil Goet willich doen So Petrus heeft ghesproken Al wt den toegheneychden gemoet. Nu weest die Cudde een voorbeelt Ghelijck als Petrus ons veueelt, Op dat ghy moecht Die heerlijcke croon ontfanghen Die sulcke al is toegheuoecht Broeder dit slechte neemt in danck Waer toe dat wy v liefde dwanck Godt wil ons al In zijnder liefden bewaren Ons leuen lanck int aertsche dal Hier mede beueele ick v nu godt Te bidden altoos dat is het slot Tis seer van noot So langhe als wy hier leuen Staen wy in prijckel vanden doot. 