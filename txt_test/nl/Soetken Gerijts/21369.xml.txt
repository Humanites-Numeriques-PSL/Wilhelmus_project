 GHenade vrede wensch ick v Mijn liefste broeder met namen Want ghy met uwen gauen nu, Verquickt hebt ons te samen daer van moet zijn ghedanct die heer Ende v goet willicheyt seer Die heer wil ons bewaren Te blijuen in die heylsame leer dat wy in goede wercken meer Neerstich vroom voort varen. O broeder ghy spraect my van een liet Het welck ick niet of en seyde Ick ben also lichtueerdich siet dat ickt niet ouer en leyde dat ick behoeue van v veel bet Noch hoorende v begheerte net Een liet moet ick v schencken Tot danckbaerheyt dat ghy wt gods wet Ons veel goe punten hebt voor gheset Wy moghen daer wel om dencken. Wy hebben die basuynen ghehoort Wy moghen toesien in desen Gaen wy nae dat gheluyt nu voort Ons bloet sal op ons wesen die wachters zijn wel wijs en vroet dat si haer wachten van het bloet En die Basuyne blasen Wat haer die geest geeft int gemoet die gheestelijck arm is duncket goet die rijcken mogen rasen. Den rijcken die godt ydel laet Meen ick, vaet wel mijn reden En niet die rijcken van goet verstaet die haer vernederen heeden dat si niet hooch van moeden en zijn Ghemeyn garen geuen fijn die Broederen hier beminnen dese zijn ontulooden die helsche pijn Sy sullen noch sien gods claer aenschijn En al die hier verwinnen. Wat is gods volck toe gheseyt Och wat verwacht den vromen Een eewighe vruecht is haer bereyt die Christenen zijn ghecomen Al tot die menichten openbaer Van veel duysent Enghelen claer Die daer zijn in gheschreuen In den hemel wat blijder maer Dit moet wel zijn een vrome schaer Die claer licht van haer gheuen. Bisschoppen dienaers moeten toch Naerstich zijn in wercken Wy moeten haer nae treden noch Wat staet ons vry wilt mercken Dat bisschop ofte dienaers is verboon Die doot dat is der sonden loon Christus wil een ghemeente Heylich, onstraffelijck, heerlijck, schoon, Een puere Bruyt hoort mijnen toon Van zijn vleesch en ghebeente. Men vint al van die laetste tien Laet ons niemant vererghen Dat men des heeren huys sal sien Hooch bouen alle berghen Veel heydenen sullen nae zijn vermaen Daer toe comen hebbe ick verstaen Elck laet hem hier in vinden Van Syon sal die wet wt gaen Vroom moeten wy wandelen op Gods baen Niet wayen met alle winden. Wy moeten neerstich wesen meest Dat wy toch moghen houwen Accoort met eenicheyt in den gheest So sullen wy niet vercouwen, Gheheelijck soude ick hoopen wel Van swackheyt hebben wy al ghequel Dat wy ons cruys verdraghen Als wy hier vromelijck strijden snel Ghehoorsaem zijn en niet rebel Die slappicheyt beclaghen. Ick moet wel claghen seer met reen Van herten tot godt suchten In Christus ordonnantie ghemeen, Vinde ick so weynich vruchten By my dat claech ick godt dit raemt Die daer een vader is ghenaemt Eph. 3, 15 Heer werckt in mijn dees tijden Ick hoop met v te zijn versaemt Werct in my mijnen roep betaemt Alsoo ghy my wilt lijden. Nu Broeder ghy hoort wel mijn propoost, Ick wil mijn Liet haest enden, Ick hoope ghy sult my voor den troost, Wel een groet briefken senden Ghy sout my groote vrientschap doen Ende oock mijn siele voen Dus ist met my ghelegen, Ick weet my weynich tot vruecht te spoen Te helpen met mijn lijf ofte goen wat vruchten can ick pleghen. Ick groet v Broeder met dit ghedicht, Nae v begheerten gheschoncken, Ick hoop hier door te zijn ghesticht Dat mijn dat sal ontsoncken Die heer wil ons bewaren al So waer wy zijn int aertsche dal Dat wy ons moghen hoeden Na dat basuynen claer gheschal Die een vroom wachter wel blasen sal Nu hout dit mijn ten goeden 