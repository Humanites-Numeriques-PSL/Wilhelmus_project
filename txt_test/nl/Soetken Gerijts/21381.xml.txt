 Myn lieue vrienden hoort een Liet, Om Syon wil ick swijghen Noch op houden om Jerusalem schoon Tot dat haer licht brant hoort mijn toon Als een claerheyt door dat heel lant Haer salicheyt als een fackel brant. Op dat nu in desen tien Die heydenen dijn gherechticheyt sien Het licht moet op den candelaer staen Hebben wy int licht niet voort gegaen Als kinderen des lichts vroom na gods woort, Is daerom Godt op ons verstoort. Ons niet te stellen die werelt gelijck Leert den Apostel arm ende rijck Och vrienden is dit al wel ghemijt In dat huyshouden ofte habijt Wat pronckerie dat die werelt vont Het is ghebruyckt by ons terstont. O heer om onse sonden al Driecht ghy nu ons met desen val So dattet al te iammerlijck staet Het recht in Syon wert ghehaet Jerusalem is verdestrueert, V bruyt Syon wort seer onteert. O heer aen Syon toch wel doet, Nae dijn ghenade want ghy zijt goet Timmert die mueren nae v sin Dat daer gheen vossen loopen in So sal v behaghen als Dauid seyt Die offerhande der gherechticheyt. O Heer wilt toch op maecken v, En Syon toch ontfermen nu Verhoort ons claghen want het is tijt Dat ghijse heer ghenadich zijt Die vre is nu ghecomen by V knechten wilden so geeren hoort my. Dat si ghebouwet worden vast Want wy zijn al van binnen verrast, Steen kalck behoort wel radt gemaeckt Want menich vroom hert met droefheyt haeckt Nae reperatij in godes stadt Mijn dunct veel haddense geeren plat. Heer timmert die stadt maeckt ons bequaem. Op dat die Heydenen vresen uwen naem Alle Coningen opter aerden hier V eeren met een goede manier, Dat Syon van godt ghebouwet wert Jerusalems fackel mach branden expert Wilt ons toch leeuendich maecken, O godt, Heer almachtich Sebeoth, Hoe langhe sult ghy toornich noch Al ouer dijns volcx ghebeden och Ghy spijstse Heer met tranen broot En schencktse volle maten groot Wy zijn ons naebueren een ghekijf, Onse vianden een spot bedrijf Troost ons Heer hoe lang sal dueren dit Ghy die daer in den hoochsten sit O Heer laet lichten v aenschijn So sullen wy ghenesen zijn. En wilt niet toornich wesen o heer Ouer onse sonden al te seer En rekentse ons niet eeuwich lanck Ghedenckt toch dat wy vaten cranck O Heer v volck zijn ghemeyn Doort bloet uwes Soons maeckt ons toch reyn, Ghy hebt v volc wt Egypten verlost En wy hebben v noch meer ghecost V eenigen soon hebt ghy niet gespaert Sout ghy ons nae dijn goede aert Met hem niet gheuen alle dinck Dat Syon wel ruyckt ende niet en stinckt Die steden dijns heylichdoms woest zijnde Syon is als een woestine Verdestrueert is Jerusalem Veel burgers hooren een vreemde stem V ordonnantie wort verplet Tgerecht straf reyninghe wort belet. Wy leggen met onse ghebeden siet Voor v op onse gherechticheyt niet Maer Heer op v barmherticheyt ient Och heer verhoort ons in dit elent Och heer ghenadich weest die schaer Och heer aenmerct en doet het claer. O heer niet langher en vertreckt Om v selfs wille wy zijn beulect Wy comen voor v bedroeft dit acht Als oft v brantoffer wordt ghebracht Van Rammen Rinderen schapen veel Ons offer laet voor v so gelden geheel. Ofte immers ons leuen oneerbaer boos, Des wandels haluen waer goddeloos, Voor v heer wilt ons op dit mael Verlossen en doot ons generael Met eenen doot die v behaecht Laet toch niet schenden v bruyt die maecht Een siel heer die daer is bedroeft Nu iammerlijc gaet van vruecht berooft Die het so beherticht ende meent Haer oogen by na heeft wtgheweent Vernedert ende hongherich is Die prijst v heerlijckheyt ghewis En hadden wy in Gods wet gheen smaeck, Wy souden vergaen door desen saeck In onsen elendicheyt by naest Wy hopen Godt sal ons helpen haest Sijn woort is onser herten vruecht O menschen, v leuen daer nae vuecht. Nu broeders hier mede groet ic dijn Groet al die vromen die by v zijn Dit slecht vermaen ten besten vaet Laet ons Godt bidden vroech en laet In desen prijckeloosen tijt, Met v sy Godt ghebenedijt. 