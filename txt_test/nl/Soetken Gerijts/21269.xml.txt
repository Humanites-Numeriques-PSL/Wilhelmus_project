 DIe ioncheit wensch ic gods vrees gelooff Wijsheyt en vast fondacij Om niet te worden des duuels rooff Al met die boose nacy Voor wien ghenreyn, bereyt is pleyn Eeuwich te branden, en knarsen der tanden Wening der oogen, acht dat niet cleyn. So wie hier voor wil zijn behoet Die moeten worden herboren Af laten vant quaet, en doen dat goet Wilt Dauid, en Christus hooren Wie niet en wert, herbooren expart Die is int verdoemen, en mach niet comen Al in Gods rijck is dit niet hart. O Joncheyt wilt toch niet opsien En wilt den Heer vroech soecken Hier na sal geen ghenade gheschien Strijt vromelijck als die cloecken V woorden bedenct, met sout wel mengt Wilt vriendelijc spreken, v aert wilt breken Eer dat ons Godt voort oordel brengt. Dit sal gheschieden doch een reys Al weten wy vur noch stonden Een yeghelijck sal dan in zijn vleesch Ontfangen wilt dit doorgronden Na zijnder daet, het sy goet ofte quaet Verstaet te deghen met geen twe wegen Tlant men toch niet in en gaet Laet ons toch treden Godts paden recht Aenmercken goe voorbeelden En niet als Ham, een onnut knecht Sijns Vaders schant niet heelden Maer zijn Broeders gheleert, die hebben gheeert Haer vader gedect, waer door hy corect Haer goet toeseyde, Ham verneert. Dit was al voor die wet denct toch Al eer Godt had ghebooden Vader en moeder te eeren noch So worden ghestraft die sonden Ghebenedijt, Sem Jhafet die tijt Ghy kinderen wilt achten, en neerstelijc trachten v ouders te eeren wie dat ghy zijt Isaack Joseph seer bequaem O Jonckheyt wilt dit mercken Sy waren haer ouders ghehoorsaem Ghedenckt Absalons wercken Hy die zijn Vaer, veruolchde swaer Hy is ghebleuen, en liet zijn leuen Aen een boom hangende met zijn haer, Maer Jepthachs dochter was seer fijn Sy wilde haer vader niet maken, Menedich maer lieuer ghedoodet zijn O Joncheyt wilt dit smaken Nu neemtet meer, ter herten seer Den goeden na gaet, het quade haet Tis al gheschreuen, tot onser leer. Die kinderen Jonades merct hier, Hoe sy haer Vader hoorden Die Joden beschaemden in die manier, Nae Jeremias woorden Siet dat gheslacht, ghedenct die cracht, Sout niet so vallen, een van haer allen Soud altoos voor Godt staen, dit acht. Doen Christus by die Leraers sat Somen leest inden tempel Maria quam daer, men vintet plat Aenmeckt Christus exempel Hy die Godt was, ginck op dat pas Met haer ootmoedich, vermaende haer goedich Al van die dinghen zijns Vaders ras. Die Godt vreesen al zijnse grijs Eeren haer ouders met namen Ghelijck den Heer na Sijrachs bewijs Met woorden en wercken te samen Dit leert ons gods wet, te eeren haer net Wilt niet vertragen, soect God te behagen Ons is hier vre noch tijt gheset. Die kinderen comen seer wel toe Wiens ouders niet schuldich en blijuen, Die kinderen weder te baren int goe Als vleeschelijck ouders kijuen Veel zijn daer wel, die wreet en fel Haer huysen regieren, met qua manieren Verwachten hier naemaels noch die hel Die God wil vresen in desen tien Moet naerstich die schrift aenschouwen Gheensins op die menschen sien Daer zijn veel onghetrouwen Daer isser heel, gheroepen veel Maer weynich wy lesen, vercoren hoort desen den vromen comt Gods rijck te deel. Nu wil ic v den almachtigen godt Op desen tijt beuelen Die wil ons bewaren, dit is het slot Sijn gracy mede delen Dit slecht vermaen, ten goeden neemt aen Tot dancbaerheyt sietet, wt liefden geschietet Voor dat my onweerdich hier is gedaen. 