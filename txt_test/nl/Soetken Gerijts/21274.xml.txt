 EEn liet moet ick v senden Wt liefden dese reys Hoe wel wy noyt en kenden Malcander na den vleys Ick hoop na Paulus woorden plein Dat wy veele te samen Een lichaem zijn ghemeyn. Den Soone gods verheuen Die is dat lichaems hooft Sijn leden werden verdreuen Ghemartelt haer goeden berooft Die hem die sorch beueelt is wijs Is dat lichaem niet beter Seyt Christus dan spijs. Mijn liefste laeten wy hier soecken Dat rijcke Gods voor al Christus die heeft ghesproken Siet dat haer worden sal Gheworpen toe, hier wel op siet Al dat haer is van noode Hier aen en twijfelt niet. Men vint in veel manieren Al van Gods gracy claer Al doemen moste vieren, Den acker dat sevenste Jaer Leuiticus vijfentwintichste hoort, So bracht dat seste Jare Voor drie Jaer vruchten voort. Dit is wilt hier op mercken Gheschiet tot onser leer Christus dat hooft der kercken, Geeft nu zijn Bruyt veel meer Een schaduwe heeft die wet gheweest Van den toecomende goeden Al somen claerlijck leest. Noch cont die Heer wel spijsen Veertich Jaren Israel Dit wil ons onderwijsen Inwendich en wterlijck wel Lichamelijck so gheschiede dat Christus seyt dat hy seluer Dat rechte broot is plat. Veel vinden wy van desen Hoe godt de zijne voet Al die den Heere vresen Ontbreken ghenen goet Want die Godtsalighe oeffeninge heeft Beloften van dit leuen Die lieuen Apostel schrijft. Kinderen op te voeden Tis veel al van een vrou Maer godt can haer ghemoeden Wel stercken al zijnse flou Die moeder in die Machabeen Heeft niet haer seuen Soonen So vromelijck ghestreen Dit slechte neemt in waerden Hier mede groet ick v Laet ons op deser aerden Malcander gedencken nu Want wy een broot een lichaem zijn Waer op dat wy ghebruycken Dat teycken broot en wijn. 