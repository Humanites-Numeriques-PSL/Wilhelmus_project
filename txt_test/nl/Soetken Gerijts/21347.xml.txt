 GHenade en vrede te samen Wensch ick v lieue suster fijn Veel cracht des geestes met namen Dat ghy ten eynde vroom moecht zijn Ende die werelt verwinnen Al is die schoon ghestelt Dus wilt v hart noch sinnen Niet stellen om die te beminnen Want sy voor Godt toch niet en gelt. Wat in die werelt is, wilt geloouen Is lust der ooghen als Joannes seyt En hoomoet des leuens daer en bouen, Wellust des vleesch hoort dit bescheyt Die daer in leeft sal eewich branden In een vier dat niet wt en blust Daer sal knersinghe der tanden Wesen, met sware banden Siet dit is die werelt met al haer lust. Toe gheseyt van Godt almachtich Om dat sy gods stemme niet en hoort Maer die gods wille doet eendrachtich Christum naeuolcht in die nieu herboort Die sal inder eeuwicheyt blijuen Och suster hier wel op let Schent alle twist en kijuen En laet v van gods gheest drijuen Tot al het geen dat leert gods wet. Want dat is ons van Godt beuoolen Te ander houwen met alle vlijt Wie Gods wet verlaet die moet doolen, Och zijt toch neerstich in desen tijt Altijt sorchuuldich waecken Niet op houden int ghebet Elck mach ouerleggen zijn saecken Wy moetent hier also maecken Als ons hier leert Gods woorden net. Want dat is leuendich en crachtich Het dringt duer dat geest en siele scheyt, Wie dat van herten gelooft warachtich Die sal leuen inder eeuwicheyt Noch vernieutet den mensch van binne Ende maeckt dat herte vroom Laet ons dat met eernst beminnen Wy sullen hier al verwinnen Van Godt hier nae ontfangen die croon. Hier mede wil ick v beuelen Op desen tijt, den almachtighen Godt Die wil v zijn geest mede delen Dat ghy moecht onderhouden zijn gebot Op dat ghy een licht ghepresen Die by v wandelen hier, Onstraffelijck in al v wesen Als toe comt die Godt hier vresen Sedich bequam in alle manier. 