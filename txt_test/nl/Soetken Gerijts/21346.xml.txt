 GHenade ende vrede Wijsheyt met een vroom gemoet Een reyne vrese gods oock mede, Wensch ick v voor een groet Lieue suster dat ghy zijt vroet V toch neerstelijck behoet Dat die werelt v niet aen en soet. Wat in die werelt is waerlijck Dat is lust der oogen siet En hoomoet des leuens claerlijck Die werelt sal hoort dit bediet Met haer lusten vergaen tot niet Na haer vruecht comt eewich verdriet Maer wie dat doet dat godt gebiet. Die sal inder eewicheyt leuen So Johannes ons vertelt Wie haer niet tot god en geuen Is den vierighen poel ghestelt Sonder kinderkens cleyn dit spelt Doet om trijck der hemelen ghewelt Blijft in al tgeen dat Godt beuelt. Wy mogen ons niet vry houwen Hoewel dat wy noch eensaem zijn Want wy toch eenen man trouwen Christus in dat doopsel fijn Die wy moeten op dit termijn Nauolghen tgelt druck ofte pijn En vresen onsen Bruydegom fijn Hem soecken te behagen Een yegelijck in zijnen staet Wie hem alleen can draghen Den Apostel dat wel raet Maer niet dat hy yemant slaet Aen den hals een strick dit vaet Seer bescheyden den Apostel praet. Die trout en sondicht niet hoort reden Maer die niet en trout die doet noch bet Elck hout zijn hert in vreden Dese saeck is vry gheset Maer wie trouwen wil hier op let Dat die Sara en Rebecka nae tret Dattet inden Heer gheschieden mach net. Wiens eyghen wy zijn wilt ramen Lieue suster ghecoft so duer So dat wy al te samen Niet en moghen in deser vur Leuen nae ons aert en natuer Maer nae Christus woorden puer Die ons wil doopen metten vuer. Welcke vier in ons moet branden Wilt met bidden daer nae staen Die gheestelijcke offerhanden Moeten daer van steken aen Laet ons inder liefden voort gaen Ons met vleesch noch bloet beraen, Sonder liefde gelt geen goet gedaen. Ick wil mijn liet haest corten, Neemt dit slecht vermaen in danck Laet ons ghebeden wt storten Op dat wy blijuen een ranck Aenden wijnstock ons leuen lanck Twelck Christus is hoort mijn sanck Hy weet wel dat wy stof zijn cranck. Dat wil ick v beuelen Lieue suster die goede Heer Die wil ons zijn gracy delen Dat wy blijuen in Christus leer En die liefde mach branden meer Om te soecken Gods prijs ende eer Die by v zijn, groet mijn toch seer 