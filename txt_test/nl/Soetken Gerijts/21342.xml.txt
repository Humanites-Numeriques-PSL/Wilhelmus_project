 GHenade vrede wensch ick v Een vruchtbaer gelooue crachtich Mijn zeer gheliefde suster nu, Dat ghy met Gods gemeente blijft eendrachtich, Door v lieue Moeders begheer, Most ick dit liet beginnen Mijn oude kennis inden Heer Wat ist noch, so wy niet en verwinnen O vader tot v lof prijs en eer, Sterckt ons ghelooue, hert en sinnen. Sijt ghy met Christus op ghestaen Mijn suster ionck van Jaren So soeckt nae Paulus vermaen Dat hemels is wilt nae den gheest voort varen En bemint die werelt niet Noch die dinghen daer sy mede pralen, Want die werelt toch vergaen sal siet Met al haer lust te maken Wie daer doet dat Godt ghebiet Sal eewich leuen, laet ons toch niet dwalen Daer staet geschreuen wee den geen Die gedoochsaemheyt hebben verloren Van den rechten wech zijn sy ghetreen Ingekeert tot cromme wegen wilt hooren Wat sullen'sy doen dit vaet, Als Godt haer besoeckt wilt achten Als knechten weest nae Christus raet Die haren Heer verwachten Naet gheloof ende liefden staet V liet die lust der ioncheit dach en nachten Het vleesch gelust al tegen den geest O Joncheyt wilt vroom strijden Wie verwint also men leest Die sullent al besitten na dees tijden Maer so wie verwonnen wert Haer ghenaect die pijn der hellen Tviers wreetheyt die eewighe smart Wilt v tot strijden stellen Na hemelsche dinghen set v hert Schout ydelheyt, het vleesch sal v min quellen Sara en heeft haer noyt ghemaeckt, Ghemeen, so daer staet gheschreuen Den spelende, noch den geen dit smaect, Diemen in lichtueerdicheyt sach leuen Maer sy heeft gheconsenteert Een man te nemen met Gods vresen Niet om haer vleeschelijck begeer Sy hielt haer reyn in desen En sy heeft haer gheregeleert Nae gods woort hooch ghepresen Mijn dunct die saeck in deser vur So niet en staet na Christus reden Was dat niet voormaels een figuer Op die gheestelijcke vruchtbaerheden Want het Paulus goet docht net Niet aen te roeren die vrouwen Seer bescheyden hy zijn reden set Sy en sondighen niet die trouwen Die niet en trout die doet noch bet Elck mach den goeden raet aenschouwen Nu Suster hoe hem een yeghelijck draecht, Ghetrout off vry wilt ramen Elck poecht dat hy godt behaecht Want wy int doopsel trouwen al te samen Eenen Bruydegom playsant Die ons heeft vander werelt vercoren, Wy moeten af staen ons verstant Alleen zijn stemme hooren So sal niemant trecken wt zijn hant Dien Bruydegom, laet ons toch niet verstoren. Die gheloouige verstaet wel mijn In der liefden so wy weten Sullen hem te wille zijn Die oeffening laet ons toch niet vergeten Van die kinderen der wijsheyt soet, Twelck is wilt hier op mercken ghehoorsaemheyt en liefde goet Het gheloue sonder die wercken Dat is doot, weest dit wel vroet O heer wilt ons in goede vruchten stercken Ick wil haest enden mijn ghedicht Looft godt van zijn ghenaden Dat hy ons heeft vroech verlicht Al quamen si te noen tijt niet te spaden, Alle menschen worden niet out Denct die haer onschult deden Die heer sprack van haer dit aenschout, Dat sy niet en souden hoort reden Van zijn auontmael smaken hierom bout Vast op Christus, o ghy Christen leden Nu wil ick v beuelen godt Daer wy ons knien voor hebben gebogen Blijft in zijn leeringe en ghebodt Wilt v by den vromen altoos voegen Neemt toch mijn slechte groetenis In danck tot deser stonden O Joncheyt treet Gods paden niet mis Wort altoos vroom beuonden Want die beste outheyt is Een leuen sonder smetten, schout die sonden. 