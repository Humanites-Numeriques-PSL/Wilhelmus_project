 EEn nieuwe liet wilt hooren In desen benauden tijt Tot troost van godts wtuercoren, Dat sy hier in desen strijt Niet werden quijt Maer dat sy hoort mijn sangen Nae cort respijt, Toch vollen loon ontfanghen. Wie Christus woort aenuaerden Is hier druck toegheseyt Christus bracht opter aerden Dat swaert so hy wtleyt, Wie hem bereyt Tot Christus discipel wil maken Moet hoort bescheyt Hem seluen eerst versaecken. Alst wel staet inden landen Vans pays nering en ghewin So zijn des menschen vianden Sijn eygen huysghesin, Druck weynich min Was voormaels op godts knechten Also ick vin Veel lijden die oprechten. Abel is doot ghesleegen Een man van goede faem, Isaac blintheyt ghecregen Out was hy, die soo naem Jacob ick raem Die most voor Esau vlieden, Joseph bequaem Most haer gheuanckenis lijden. Op aerden is ghecomen Een dier tijt seuen Jaer lanck So dat Jacob den vromen Sant soonen hoort mijn sanck Door hongers dwanck Daer sy haer broeder vonden Die viel haer [...]ranck Dat sy bekenden haer sonden Aen hem gheschiet wilt achten Dat sy hem hadden vercoft Haer Vader sy droefheyt brachten Waer in hy was seer bedocht Doent wert ondersocht Heeft Joseph dat vergeuen Gheen wraeck hy socht Gods wille dat toe gheschreuen. Nu voort op mijn propoosten, Hoe dat godt menichmael Sijn volck wel conde troosten Hy heeftse generael Met zaet cleyn smael Ghespijst wel veertich Jaren Dranck hoort mijn tael Gaf godt wt steen die scharen. Siet hoe die Heer can voeden, Broot hebben sy daer ontbeert Die cracht godts wilt beuroeden, Sy hebben ghemurmureert Tvleesch seer begheert Godt gaf haer Quackels met hoopen Wie Godt tempteert Haer nues quam tvleesch wtloopen. O Christelijcke nacy Neemt hier exempel aen Wacht v voor murmuracy Als sommighe lieden hebben ghedaen Sy zijn vergaen Nae tvleesch gestraft seer swaerlijck Tot ons vermaen Is dit gheschreuen claerlijck. Tot v is nu mijn spreecken, So wie wat ouerschiet Doen dese waren ghestreken Door die Jordane siet Doen sachmen niet Dat zaet meer neder dalen Daer hoort mijn liet Was cost om gelt te halen. Moyses heeft achter ghelaten Gheseyt van straffe groot Als sy den armen vergaten Dat sy souden behoeuen broot Van honghers noot Haer eyghen kinderen eeten, Christus laet bloot Op desen sin oock weten. Vant eeuwige vier ghy rijcken Inden hemel vergaert v schat Barmherticheyt laet blijcken, Denct wat ghemeynschap waer dat Deen sou wesen sadt En dander honger lijden Gheeft wort niet madt Wilt tegen die giericheyt strijden. Heer geeft ons goede gauen Na yeghelicx roep ghemeyn, Diet heeft te deelen haer hauen Ende vanden arbeyt pleyn Ghy gaeft niet cleyn V arme lijdtsaemheden Armoede reyn Hebben vrome wel gheleden. Sy woonden in speloncken En gingen met vellen ghecleet Die ionghelingen water droncken Moes aten sy vintmen breet Vry vlijtich weet Sy wouden haer niet besmetten Aen eenen beet Al teghen des Heeren wetten Ghy vromen zijt verduldich Wie dat aertsche goet hier spaert Die en sal niet zijn onschuldich Al voet haer godt eenpaert Godt heeft seer waert Tgeen datmen doet den armen Godt seer aenuaert Als hem gedaen wilt mercken. Godt heeft seer weert den armen Daer Jacobus schrijft af Wie dese niet ontfermen Verwachten een groote straf Maer daer is caf, By arme en rijcke tsamen Wie vrolijck gaf Godt kent zijn volck met namen. Elyas heeft ghewandelt, Hier in dit aertsche dal Gheen spijse veel ghehandelt Die dagen veertich ghetal Den vromen sal In soberheyt godt noch prijsen Godt dede hem al Door eenen rauen spijsen. Tobias ongheloghen Godtvruchtich dooden begroef Most hier neemt dit voor ooghen Oock staen al inden proef Sijn goets beroof, Heeft hy moeten verdraghen Tot zijn behoef Creech hy nae sommige daghen, Daer nae is hy gheworden Noch blint den vromen man Sijn soon dat was den derden Ende leefden alleen daer van Dat zijn wijf wan Niet meer wist hy voor handen Och vrienden dan Dat goet in verre landen. Dit was niet om zijn sonden Alsomen leest dit vaet Eylacy had hy geen vrienden In zijnen armen staet Noch troost noch raet Dat hy zijn soon most senden Al opter straet Vant hy een onbekenden. Dat was denghel des Heeren Haer onbekent dat pas Laet ons niet murmureeren Godt helpt zijn volck wel ras Sara die was Doch int ghebet seer droeuich Dit al ghenas Godt, doort ghebet ghelouich. Godt can slaen ende heelen Voort Paulus reen doorgront Broeders dat mede delen Vergeet tot geender stont, Gheeft dat ghy cont Op dat ghy nae dees tijden Wt Christus mont Hoort comt ghebenedijden. Nu vrienden allegader Hout my ten besten dit Betrout toch godt den vader Die inden hemel sit, Waeckt ende bidt Godt weet mijns harten wenschen Als een swack lidt Ist met die Christen menschen Nu zijt den Heer beuoolen Strijt vroom in deser vur, Wie van Godt niet en dolen Verwachten soet naet suer Christus natuer Sijn wy gheworden deelachtich Ist dat wy puer Behouden zijn wesen crachtich. 