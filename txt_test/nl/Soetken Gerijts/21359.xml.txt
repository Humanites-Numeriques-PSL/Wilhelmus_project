 GHenade vrede te samen Wensch ick v mijn suster hoort Wijsheyt dat ghy moecht ramen Al op dat Goddelijcke woort Waer wt Gods kinderen moeten zijn Ghebooren, want die namen Moghen ons niet baten hoort mijn. Een liet most ick v maecken Want ghy dat begheert hebt lanck Och suster laet ons toch waecken Ten leyt int praten noch in sanck Gods kinderen moeten als voorseyt Al wt Gods woort wilt hooren Sijn ghebooren, hoort dit bescheyt. Die vrucht der gherechticheden Siet suster die woorden ghesaeyt So Jacobus seyt in vreden By den ghenen die niet en waeyt Met alle winden van twist of seckt Die den vrede houden hoort reden En niet haest tot twist verweckt. Laet ons toch met eendrachten Hier leuen int aertsche dal Nae liefde vrede trachten Schout twist en achterclappen al So wie wat op zijnen naesten deert Die moeten eer si doen clachten Hem aenspreken so die schriftuer leert. Wort dit wel waerghenomen, Den Bergh daer Gods huys op is Sal bouen die berghen wel comen Nae Esayas woorden ghewis Hooch worden verheuen tot zijnder tijt Laet ons voort gaen als die vromen Want wy hebben hier gheen respijt. Bedroefde blijde daghen Passeeren hier alle ghelijck Tis beter tot die daer claghen In te gaen als sy soecken Gods rijck Dan int huys des lachens van weelde vol spoet Wie Godt int proeuen behaghen Sy verwachten dat eeuwighe goet Weduwen ende weesen Te helpen leert ons den Heer Sou hy dan selfs niet deesen Oock helpen veel te meer Den rijcken moet honger behoeuen verstaet Maer die den heere vresen En ontbreckt ghenen goet dit vaet. Een vrou die Jonghe kinderen, Op voeden moet sonder vaer Sy moetse leeren en slieren Goede sorghe draecht godt voor haer Dat gramschap gheroep niet ghehoort en wert, Dat Christenen wel reegieren Haren huysen betaemt expert. Hier mede wil ick beueelen Den Heer v'op dit pas Die wil ons zijn gracy deelen Want alle vleesch dat is als gras Neemt toch in danck dit slecht vermaen Tot gods eer wiltet speelen Want om stichtinghe ist ghedaen. 