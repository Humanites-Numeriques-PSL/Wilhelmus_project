 VEel wijsheydt Cracht des heylighen gheest, Lijtsaemheyt oueruloedich Wensch ick die knechten des Heeren meest Dat sy nu in dit tempeest Toch moghen onbeureest Vroom wandelen ootmoedich. Nu Broeder ick moet v schencken een Liet, Nae v groote begheeren, Al heb ick weynich wijsheyt siet Want ghy mijn so veel ontbiet. Can ick het laten niet Tmoet zijn tot prijs des heeren. Wiens eyghendom wy te samen zijn So dat wy niet en moghen Ons seluen hier leuen op dit termijn Broeder dit vermaen ick dijn Elck in zijn roepinghe fijn, Moet nemen dit voor ooghen. Ick mach tot Godt wel doen mijn clacht, Want den eensamen lacy Behooren te bidden dach ende nacht En te smeecken met aendacht Tot Godt waer is mijn cracht O heer toont toch v gracy. Den eensamen also ick vaet Die moeten heylich wesen Aen siel, ende lijf oock sorghen dit verstaet So wat Godt den Heer aengaet By Judith is die daet Ghebleecken so wy lesen. Als een yegelijck op zijn roepinge let So moghen wy volherden Een Harder die zijn Schapen vroom voor tret, Ende blaest oock die Trompet, Waer haer Gods ghemeente toeset, Niet wederspannich werden. Den Berch daer des Heeren huys op is, Mach dan worden verheuen, Hooch bouen alle Berghen fris, Die haer op het onghewis Seer stout beroemen ris Claer licht can wtcoomst gheuen. Wie goede neersticheyt hier toe doet Godt salt haer wel verghelden Die Leeraers en wijse zijt dit wel vroet Sullen blincken denckt hoe soet Als den hemels claerheyt goet Nae Schriftelijck vermelden. Veel schoone beloften vintmen meer Oock straffing openbaerlijck Al ouer die wederspanninghe seer Die dat pont al van zijn heer Ginck begrauen had gheen eer Maer wert ghestraft seer swaerlijck. Siet die so weynich ontfangen hadt Mocht die geen onschult maken Die veel heeft moet wel naerstich zijn rat Want men sal van die, denckt dat Veel soecken vint men plat Mijn broeder wilt dit smaecken. Wy zijn Gods hantwerck wilt verstaen, Tot goet te doen gheschapen, Al hadden wy den wijle godts heel voldaen Noch segghen hoort dit vermaen Noch segghen mercket aen Wy zijn onnutte knapen. Wie goet weet te doen tot eenighe stont Nae Jacobus belijden En doetet niet, och vrienden dat is hem sont Alle rancken dit doorgront Die onuruchtbaer zijn goet ront Wil die vader al af snijden. Seer wonderlijck godt die tacken af breckt, Die hem niet en behaghen Mijn dunct het wel gheschiet door twist of seckt, Als den tooren gods ontsteckt Al ben ick niet perfeckt Spaert my heer in dien daghen. Och Vrienden laet ons waecken eenpaer En storten wt ghebeden Door Christum tot god den hemelschen Vaer, Dat hy ons vant quaet bewaer Dat wy in liefden claer Ghebruycken al zijn zeden. Nu Broeder godt geef ons cracht en verstant, Neemt dit slecht vermaen in waerden Ick danck v vanden Brief, die ghy my eens sant Vint ghy hier in falicant In liefden dat verbrant Want ick noyt las op aerden. Ick groet v Broeder met v huysvrou Weest my weder ghedachtich Laet ons toch blijuen den heer ghetrou Dat ons liefde niet vercou Een yeghelijck hem bou, Toch vast in godt almachtich. 