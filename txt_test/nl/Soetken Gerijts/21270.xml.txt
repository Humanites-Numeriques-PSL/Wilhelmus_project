 EN wilt my niet beschamen Ick wil v een liet ramen Ghy menschen al te samen Dat wil ick v gaen singhen Wie leeft daer na tbetamen Als wy met Shrift voor quamen Sy voeren gheen quaey famen Al die haer vleesch bedwinghen De werelt en de Heer Die zijn verscheyden seer O mensch neemt eenen keer Leeft d Apostelsche leer Die sal v claerlijck tooghen Hoe dat ghy v moet pooghen Daerom so hout v ooghen Op de sonde, en niet op schand oft eer. Keert ghy v af van sonden So en wort ghy beuonden Beschaemt, tot ghenen stonden O mensch wilt hier op achten Wilt de Schriftuer doorgronden, En leeft niet als de honden Christus heeft met zijn wonden Gheheelt alle gheslachten Wie na zijn woorden doet Door het ghelooue soet Sal worden metter spoet Deelachtich Christus bloet Och oft wy hier op saghen Men mach Godt niet behaghen Nu noch tot ghenen daghen Sonder gheloof, menschen zijt des wel vroet Wilt v van sonden keeren So sal tgheloof vermeeren Want op de oude cleeren Setmen gheen nieuwe lappen Wilt neerstelijck studeren Want dat is zijn begheren, Dus vermaent Christus leeren Ghelooft niet yeghelijcx clappen Wijsheyt is ver van dien Die noch na boosheyt sien Maer die den sonden mien Haer lusten willen vlien Die haer tot goet doen gheuen Al wat sy oyt bedreuen In haer sondighe leuen Daer en sal geen wraeck meer af geschien. Oft dit bedocht dees nacy Tis nu een tijt van gracy Maer na desen eylacy En sal daer zijn geen ander Noch oock gheen excusacy Verstaet dees informacy De boose generacy Sal lijden met malcander Den tijt van haer ellent Sal wesen sonder ent Gods wtuercoren ient Gaen in des hemels tent Sy sullen vrolijck singhen Als mestcalueren springhen Bedenckt doch dese dinghen Neemt eenen keer, en v van sonden went Wilt ghy zijn Gods wtuercoren, So wort van nieus ghebooren Oft ghy sult so wy hooren Int rijcke Gods niet comen En leeft niet als te vooren Legt af haet, nijt en tooren Doet goet oft tis verlooren Want al onuruchtbaer boomen Salmen af houwen claer En int vier werpen haer Al achtmen dit niet swaer Gods woorden die zijn waer Dus wilt van tquaet af laten Gheeft v tot charitaten Tis niet te doen met praten Laet v licht lichten vry int openbaer. Oorlof hier mee van desen Ghelijck Gods soon ghepresen Is vander doot verresen Verweckt van zijnen vader, In een sterck perfect wesen So moeten die Godt vreesen Oock mede so wy lesen Verrijsen allegaer Wy moeten me opstaen In een nieu leuen gaen So Paulus doet vermaen Laet ons daer acht op slaen So zijn wy niet meer dooden Maer hemelsche ghenooden Als wy na gods gheboden Wandelen, so ons de schrift doet vermaen. 