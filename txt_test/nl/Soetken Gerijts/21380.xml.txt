 ICk wil beghinnen een nieuwe Liet Al heb ick weynich wijsheyt siet Het moet wat slechte wesen Voor ionghe spruytkens het gheschiet Om Godt te leeren vresen. Die kinderen hoort dat rijcke gods toe Ter wijlen si zijn so ick beuroe In haer onnoselheden Die aert en streckt niet tot het goe Maer gantsch tot ouertreden Des menschen hert dit is geen gloos Dat is al van der ionckheyt boos Also daer staet gheschreuen O iuecht het is seer prijckeloos Of ghy nocht coomt int leuen. Den mensch was wel geschapen reyn Onsterffelijck na het beelt Gods pleyn, Maer Adam heeftet verlooren So dat wy moeten alle ghemeyn Van nieus worden ghebooren. Beleeftheyt baert wel die natuer Maer goddelijcke duechden puer Moet comen van bouen neder Al valtet hier den vleesch wat suer Tot Godt te keeren weder. Wel hem die vroech zijn vleesch bedwingt, En nae denge poorte dringt, Die totten leuen leydet Niet in die vierighe poel en springt Och daer men huylt en schreijet. So wie daer is een luegenaer Al die quaet doen, haer deel is daer Om eeuwich lanck te branden Daer sal zijn weening der oogen swaer, En knarsinghe der tanden. Hierom o ionckheyt leeft bequaem En weest v ouders ghehoorsaem, Laet v wel informeeren Op dat ghy Godt zijt aenghenaem En wilt niet rebelleeren. Ghy ouders uwen roep vseert Tobias heeft zijn soon gheleert, Al van zijn ionckheyt waerlijck Hem in gods vreese ghefondeert Volcht dit exempel claerlijck. Och Vrienden een onghetempert paert, Dat sal hert worden dit is den aert Een onghedwonghen soone, Wort stout en wilt, toch niet en spaert Die roede hoort mijn toone. Een goede soon verdraecht en lijdt Dat zijnen vader die hem castijt Maer bitterheyt moet niet blijcken, Ghy vaders toornicheyt ghecrijt Moet van gods volck wijcken Die ouders moeten selfs gaen voor Of anders gaetet lichtueerdich door Die kinderen aen te spreken Men siet die schalcheyt wel ter cuer Al in die ionckheyt steken. O lieue ionghe iuecht mocht ghy, V houden van swerelts sonden vry Tzijn dootelijcke saecken En staet niet haer hoouerdy Wilt nae ootmoedicheyt haecken, Haer ydele vruecht wilt geen acht slaen, Die werelt sal met haer lust vergaen, Wilt vroech naet goede pooghen Wat in die werelt is wilt verstaen Is hoomoet lust der ooghen. En dat en is van den vader niet, Maer van de werelt die daer sal siet Vergaen wilt dit gheloouen Maer wie gods wille doet met vliet Sal eeuwich leuen hier bouen. O ionghe iuecht dit schenck ick dijn Vreest Godt denckt om die helsche pijn, Op Godes woort wilt passen, In goddelijcke duechden fijn Laet v die heer opwassen. O iuecht vseert onthout wel dit Ick wensch v dat ghy onbesmet Moecht [...]uen wilt dit ramen Oft dat ghy immers moecht worden een lidt, Aent lichaem Christi, Amen. 