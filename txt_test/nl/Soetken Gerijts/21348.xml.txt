 GHenade ende vrede wensch ick v, Lieue broeder in dijn banden Veel vruechden des geests cracht wijsheit nu Dat ghy niet en comt tot schanden Lieue broeder blijft ghy niet vroom Veel souden daer hebben een roem Maer ick hoop die Heer der heyrscharen Sal u stercken en bewaren. Die den zijnen altijt heeft by gestaen Van aenbeghin wilt achten Als die Joden vroom waren hoort dit vermaen So verwonnen sy door gods crachten Groot volck met cleyn ghewelt Sy dreuen al bouen dit spelt En quamen niet onder hoort reden, Als sy bleuen in godts seden. Veel crachtige daden so men leest Wrocht godt al door die Joden Dat zijn ons al figueren gheweest Want den vromen liet godt wel doden Om dat Abels offer goet was, Doode hem zijn broeder ras Jacob moste voor Esau vlieden Joseph oock onschuldich lieden. By die wet zijn oock ghepersequeert Veel vromen die Godt wou proeuen Die sommige verlost so schriftuer leert Als die Jongelingen inden ouen Susanna heeft sonder schult Tot steenighen met ghedult Veel lieuer haer wou voegen Dan te sondighen voor gods oogen Siet die wterlick waren ghebenedijt Hebben haer tot lijden ghegeuen Hoe veel te meer wy nu in desen tijt Nu Christus ons hooft verheuen Heeft gheleden den doot aent cruys Met verachtinge der schanden abuys Ons een exempel ghelaten Hem nae te treen wilt vaten. Eer Christus op aerden nam afscheyt Heeft hy den zijnen te vooren Druck in die werelt toegeseyt Hy is die eerste ghebooren Gheworden van veel broederen siet Hem seluen hy spaerde niet Hy heeft ons ghecoft te samen Tot Coninghen ende priesters wilt ramen. Als Coninghen regieren zijt strijtbaer Oock Priesters die leeringe bewaren En offeren, so moeten wy geestelijck claer Ons voeghen op deser aerden Want ons segening gheestelijck is Int hemesche wesen fris In alderley gheestelijcke dingen Door die enge poorte te dringhen. Lieue broeder den wech valt v nu eng Die cracht Gods wil v stercken Het valt het vleesch eylacy streng Op den Hertooch des leuens wilt mercken Hy was oock vleesch ende bloet Een mensch weest dit wel vroet Als wy behaluen die sonden Hy voelden zijn smart en wonden. So zijn vleesch die verrottinghe niet sach So en sullen die zijnen niet steruen Al moeten sy lijden sonder verdrach Waer door sy die croon verweruen Die rechtueerdighe sielen zijn, Al in Gods handen fijn Die pijn des doots salse niet raecken, Godt wilse heerlijck maecken. Lieue broeder die in wellusten leeft Sijn leuendich doot eylacy Ghedenct wat onderscheyt dat dit heeft Al lijdt ghy nu temtacy Al tlijden van desen tijt och Acht Paulus niet weerdich noch By die vruechden ghelijcket te werden Salich zijnse die volherden. Mijn lieue broeder gedenct doen wy Na den loop des werelts leefden En waren van dat cruys Christi vry Wt deen sonde in dander sneefden Elck ons beminde hier Doen ghenaeckte ons dat eewige vier Waer van wy nu zijn ontslaghen Maer wy moeten die hetten draghen. Hier groet ic mijn lieue broeder me Wilt dit in danck ontfanghen Weet dat ick dit wt liefden de Mijn wensch en hertelick verlangen Is met v also seer Ick beuele v die goede Heer Dit slechte moet ick v schicken Of het v'wat mochte verquicken 