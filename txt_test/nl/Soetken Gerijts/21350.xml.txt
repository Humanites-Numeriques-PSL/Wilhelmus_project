 GHenade vree wilt hooren Wensch ick Gods wtuercoren Laet v licht lichten, lieue suster inden heer Laet ons naet goede spooren Ick houde v dit te vooren Ghy weet mijn dichten, dat gheschiet na v begheer, My is van noode veel infermacy seer ghy die weder zijt ghebooren Al wt den Geest des heeren fijn Denckt toch wat dijn Toecomt die eensaem zijn. Die in die echt zijn draghen Nae Paulus ghewaghen Sorgen wilt achten dat des werelts is verstaet Malcanderen te behaghen Hier vinde ick my gheslagen Want dach ende nachten, ons toecompt bidden dit vaet, Sorch te dragen dat Godt die heer aengaet Och vrienden niet te vertraghen Een yeghelijck hem hier toe gheeft Want dit betreeft Haren roep die alleen leeft. Die weduwe ghepresen Judith daer wy van lesen, Nam wel ter herten, siet dat iammer van die stadt Dy heeft gestraft in desen Den Priester onderwesen Niet wt vleesch parten, want sy vaste ende badt Ten voecht geen vrouwen te zijn int spreken radt Maer dit gheschieden wt gods vresen Die heer wrocht so wonderlijck door haer Suster eerbaer, Laet ons toesien eenpaer. Sara die maecht eerbaerlijck En heeft: sy seyt het claerlijck Haer noyt begeuen, vrienden by lichtueerdicheyt Sy consenteerde waerlijck Al met gods vresen eenpaerlijck In die echt te leuen, so si voor den here seyt Niet om haer lusten sprac si al met bescheyt Die schriftuer was doen niemant spaerlijck Dan wast en vermeerdert v siet Vaet wel mijn liet Nu en staet die saeck so niet. Wie nu alleen can blijuen Tsy mannen ofte wijuen Om den dienst des Heeren, Paulus raet daer wel toe Maer niet om te bedrijuen Haer willen als den stijuen, Wie dat begeeren, het en vordert niet int goe Wie in wellusten leeft also ic beuroe Die is nae des Apostels schrijuen Inwendich doot, al leeft hy hier een tijt Siet toch met vlijt Wel toe die daer eensaem zijt. Ist dat sy yet wat winnen Cleyn zijn die huysghesinnen Vanden eensamen, elc mach hem prouen noch Wie hem can laten vinnen Te geuen hier wt minnen Dat is wilt ramen, also groten vruechde toch, Vergadert geen schatten daer die dieuen na grauen och Vergadert inden hemel binnen V schatten daer geen dieuen na en steelt Och vrienden deelt, Want die Schriftuer dat beueelt. Op dat ghy nae dees tijden Hoort comt ghebenedijden Laet ons toch pogen, goet te doen tot alder stont Die giericheyt wilt mijden So comt ghy niet int lijden Neemt dit voor oogen, wie goet weet te doen door gront doet hijt niet vrienden daer staet het is hem sont Men sal die rancken af snijden Die onuruchtbaer aenden wijngaert staen Slaet handen aen, Wilt toch niet onuruchtbaer gaen. Vrienden leedighe handen Die comen veel tot schanden Satan quam weder, in dat huis seer schoon geuaecht Want sy dat leedich vanden Siet toe in alle landen Met seuen quader, wan hijt in so schrift ghewaecht Die sotte maechden wat schorte haer ick vraecht Dan dat haer lampen niet en branden Och vrienden dit parabel wel bekent Siet haer elent, Oly sochten sy int ent. O Heer ick mach wel suchten Waer zijn mijn goede vruchten Wilt mijn ontfermen, o heer mijn vruchten zijn seer cleyn Men payt v met gheen cluchten Men mach v niet ontuluchten Ghy spreyt v armen, vader so wijt van een Wilt in my wercken so dat ghy zijt te vreen In mijn want ghi en moecht niet luchten Die daer leedich zijn o vader goet Mijn ganghen spoet, Met my v willen doet. Oorlof ghy cleyne scharen Die Heer wil v bewaren Neemt toch in waerden, in danc dit slecht aduijs Spoeyt v met den vruchtbaren En wilt nu toch niet sparen, Op deser aerden, soeckt altoos des Heren prijs, Met volle lampen ghelijck die maechden wijs Hoe dat die sotten zijn gheuaren Och lieue suster dat weet ghy Bidt toch voor my, Vrienden een lichaem zijn wy. 