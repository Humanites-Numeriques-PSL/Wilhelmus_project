 OCh vrienden al te samen Ghy die daer vreest den Heer Laet ons toch Christum niet schamen Oft hy soude ons schamen weer. En laet ons toch niet vresen Die tlichaem dooden hier Maer hem, die de siele ghepresen Mach worpen int eeuwighe vier. Smenschen handen mogen wy ontulien Maer Godts hant niet ontgaen Dus laet ons hem alleen ontsien En doen dat hy wil hebben ghedaen. Al die Godtsalich willen leuen In Christo Jesu, het is waer Die moeten worden verdreuen Veruolcht, seyt Paulus openbaer. Esaias seyt daer en bouen Wie van zijn quade wegen afkeert Die moeten zijn allemans roouen Gods volc moet hier zijn gepersequeert. De rechtueerdige moet veel lijden So de Schriftuere vermelt Het coemt van alle zijden Dat de Christenen worden ghequelt Verbeyt met lijtsamicheden Des Heer en dach coemt aen, Dan sullen de rechtueerdige, hoort reden In grooter volstandicheyt staen. Laet ons doch daer op hoopen En verwachten met lijtsaemheyt Den camp volherdich loopen Die ons is voorgheleyt. Och vrienden liefste ghepresen De vrede Gods moet ons blijuen by My dunct, het moet ghescheyden wesen Och lieue, bidt toch hertelijck voor my. 