 OCh broeders weest toch niet bedroeft, Ghy diet hier moet besueren In de werelt is ons druc belooft Maer ten sal niet eeuwich dueren, Een weynich tijts duert ons ellent Maer de eewige vruecht neemt geen ent Och Broeders ende Susters weest dit bekent. Al dit lijden van deser werelt is cleyn Doen Paulus woorden blijcken Hy achtet by die vruechde certeyn Niet weerdich te ghelijcken Och broeders wilt hier acht op slaen Ontsiet v niet den nauwen wech te gaen Die daer leyt totten leuen als wy verstaen Den ruymen leyt totter verdoemenis Welck Christus niet en heelde De vruecht die hier ter werelt is Het is een cleyne weelde Oft wy hadden ghetriumpheert Oft dat wy worden ghepersequeert Wat isset alst is ghepasseert? Als wy dan in de glorie zijn Die daer is sonder ende Niet sal ons letten druck oft pijn, Noch de voorleden ellende Salich zijt ghy die hier schreyt Ende dorstet na de gherechticheyt Want ghy sult lachen, so Christus seyt Ghedenct wat daer gheschreuen staet, Hier mede wilt v stillen So wie (spreect Christus) om mi verlaet Oft om den Euangelijs wille Huys hof acker, hebt gheen ghetruer Ghy sult hondertfout ontfangen daer vuer Hier na dat eewich leuen, ten is geen luer Het is al tijtelijck wat haer blijckt Dat men nu siet met ooghen O Christen daer niet op en kijckt Maer wilt v laten ghenoeghen Als godt v voetsel en decksel gheeft Want daer niemant af en leeft Van dat hy oueruloedich heeft. Waer wy zijn int aertsche dal, In steden oft in dorpen Soecken wy dat rijcke gods voor al So wil hy ons nootdruft toe worpen Sijn beloften en falgoeren nemmermeer Och vrienden blijft by Christus leer En werpt v betrouwen niet van den heer De heer heeft alsulcken treck Tot allen die hem vresen Sy en hebben geen ghebreck Aen eenich goet, so wy lesen Arbeyt met uwen handen alst behoort Beueelt den Heere de sorghe voort Hy sorcht voor v, ghelooft het woort. Troost v met Christus woorden schoon Sijn woorden en zijn geen gloosen En vreest haer niet die tlichaem doon Maer wilt sorchuuldicheyt loosen In Gods handen v altijt stelt Want hy heeft onse hayren ghetelt Sijn macht is bouen Babels ghewelt. Der rechtueerdiger sielen zijn in gods hant En laet v niet veruoeren De pijn des doots nae mijn verstant En salse niet aen roeren Gods volck wort vast wtgheroot Ghecastijt, maer niet ghedode So Paulus seyt, wy lesent bloot. Oft wy alle leefden na den vleys En wandelen nae onse lusten So mosten wy noch steruen, smaect dit een reys Nu verhopen wy te rusten Want wy door tgheloof gherechtueerdicht zijn, Der sonden gestoruen, verstaet wel mijn, Begrauen in dat doopsel fijn. Nu wy staen op sulcken voet, Dat wy Gode leeuen So laet ons blijuen by gods woorden goet Ghelijck als die Apostelen dreuen, Slecht ende recht in zijnen graet En achten op geen vernuften praet En laet v niemant ontrecken die maet. Oorlof broeders waer ghy zijt Ick groet v al te samen Blijft volstandich inden strijt Wilt op geen menschen ramen, Behout Dapostelsche leeringhe net Op dat v niemant en belet Laet ons waecken int ghebet. 