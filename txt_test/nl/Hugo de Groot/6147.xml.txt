 O Heer ghy zijt die God, Die hebt door u ghebod Ghegeven het beginne Aen aerdrijck ende zee, Aen 's hemels ronden mee', End' al wat daer is binnen. Seer wel hebt ghy gheseght Door David uwen knecht Ende zijnen mond doen singen: Hoe rot het volck te hoop? De luy' met t'samenloop Beraeden yd'le dingen. De Coningen van't land Met staffen in haer hand Te samen zijn ghecomen: De Vorsten zijn daer mee' Vergadert t'eener stee' End' hebben raed genomen, Al teghen God den Heer, Ende teghen hem die d'eer Van Gode heeft genoten Dat hem 'thoofd heel te gaer Met kostelicke waer Van salff is overgoten. 'Tis waerlick soo geschied: Want tegen Iesus siet Dien ghy ghesalft hebt, vader, Herodes met zijn raed Ende Pontius Pilaet Gecomen zijn te gader. Het volck van IsraÃ«l Met de Romeynen fel Gevoeght heeft zijne krachten Om u onnosel kind Van u so seer bemindt Seer wredelick te slachten: Doch uwe hoochste hand Heeft haer vol onverstand Wel weten te regieren: Te vooren was een perck Ghestelt voor al haer werck Door uwes raeds bestieren. Heer slaet doch gade nv Haer dreyghen ende wilt u Daer kracht'lick tegen stellen. Geeft dat u dienaers voort: V heylligh suyver woord Vrymoedelick vertellen. Reyct uwe hand, o Heer, Op dat u ware leer Werd opentlick bewesen Ende klaer geopenbaert Door teick'nen wond'renswaert Ende siecten te ghenesen, Vyt kracht ende tot betoon Van uwen heyll'gen soon Wiens naem is hoog verheven, Op dat het blijcken magh Dat diemen dood hier sagh Nv weder is in't leven. 