 LAet ons dancken ende loven Godt van IsraÃ«ls gheslacht: Want hy heeft als nv van boven Op zijn volck ghenomen acht, Ende den zelve los ende vry Quijt ghemaeckt van slaverny. Hoogh heeft hy het huys verheven Nv van David zijnen knecht: Want een rijck dat heyl sal gheven Heeft hy daerin' opgherecht, Zulcks hy door de heyll'ghe tongh Der voorseggers eertijds songh, Dat hy ons van ons' vyanden Vry sou maken ende behoed Voor al onser haters' handen End' ons ouders doen groot goed, Denckende tot zijner stond Aen zijn heyllighe verbond, Dat hem komen zou te voren Nu te geven aen zijn stam 'Tgunt hy eertijds had ghesworen Aen ons vader Abraham, Dat wy vreeseloos ghestelt Buyten 'tvyantlick gheweldt Daer door tot een heyligh leven Ende rechtvaerdigheyd verplicht Zouden ons ten dienst begeven Voor des Heere klaer ghesicht Voorts ende voorts de daghen al Die ons leven duyren sal. Ghy zult oock gheluckigh wesen Iong ghebooren kindelijn: Bode van God hoogh ghepresen Dat sal uwen toenaem zijn: Ghy zult voor den Heere tree'n Ende zijnen wegh beree'n: Want ghy zult het volck doen weten Waer in dat haer heyl bestaet, Hoemen werden kan ghequeten Van de schuld van zijn misdaed: Want God innerlick erbarmt Heeft hem over ons ontfarmt. Hy heeft ons verschijnen laten Vyt den hemel 't Morgenrood, Daer wy dick beduystert saten In de schad'we van de dood, Om te doen ons voeten gaen Door heel goede zeeck're pae'n. 