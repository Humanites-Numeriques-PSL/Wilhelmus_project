 UEnus eertsche Goddinne, Hoe vind’ ick my dus beslaen? Ghy had veel honichs inne Als ghy my toogdet minne, Maer nu ist al ghedaen. Wie sach den steen noyt soo verslaen Aengaande mijnder liefster vrouwen? Het sal my costen den laetsten traen Mach icse niet behouwen Dat zweer ick by mijn trouwen. Als ick met schoonder spraken, En met labeure zwaer, Om tslot van mijnder saken Heb moeten vriendschap maken, Zy met my, ende ick met haer, Qua tonghen brijnghen ons int misbaer, Soo dat ick moet die liefste deruen: Moet ick dus laten mijn wederpaer, Ende haer niet meer verweruen, Duyst dooden sa lick steruen. Noyt amoreus en leefde Hier op dees weereldt wijt, Die zoo door liefde sneefde, Of daer tdangier ancleefde, Alsdan my doet nu ter tijt: Eurealus zijnd’ in sijnen strijt, Als lach hy ghecosfert verborghen, {lees: ghecoffert} En vlouct’ hem seluen door tswaer berijt, Wachtende gheenen morghen, En leedt noyt zoo veel sorghen. Adieu wel schoon Princesse, Adieu vermeillen mondt, Adieu suyuer clergesse, Adieu mijn reyn meesteresse, Adieu daer al mijn troost an stondt, Adieu meer weerdich dan duysent pondt, Adieu wel rieckende roosiere, Adieu gheplant in mijns herten gront, Adieu schoon violiere, Adieu reyn balsamiere. 