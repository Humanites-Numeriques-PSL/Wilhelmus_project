 BEe ghers en cruyt Neemt zynen spruyt Mits tsmeys beduyt, Gheenrande fruyt zietmen vertraghen. Wie can beclaghen Sijns liefkins laghen Der vogh’len ruyt Maect groot geluyt Deur tsmeys virtuyt, Het schiet al uyt In bosch, in haghen. Op zulcke daghen: Laet vreught ghewaghen, als nu ten tyden, Den groenen Mey doedt al verblyden. Den tijt zeer zoet Jst diet ons doet, Want volle vloet Maect hy den moet, en therte binnen: Elcs lijf en goet, Uleesch ende bloet Wast metter spoet Om elcs behoet, en s’vreughts ghewinnen: Dies wy meer minnen Midts tstijdts beghinnen Dees schoon Godinnen Spijt alle sinnen, die vreught benyden: Den groenen Mey doedt al verblyden. Uereeren haer, Wiens aenschijn claer Licht, therte zwaer Moet ic eenpaer, zeer fier ghelaten: Tghesichte staer Mijns liefs eerbaer Gaet my zeer naer, Sy woendt en twaer, hier lancs der straten: Tsmeys heunichraten Soet als granaten, Hier toe zeer baten, Want nu ter daten, meerst t’allen syden Den groenen Mey doedt al verblyden. Den gheest die vaeckt, Den winter maeckt, Als d’loof al slaeckt, Nu vierich blaeckt, midts tsMeys bedouwen: Therte dat waeckt Bloedich gheraeckt, Uerlanght en snaeckt, Want s’is volmaeckt, veur ander vrouwen: Mach ickse schouwen, Sy is vol trouwen, Sy can my houwen Al vry van rouwen, int vreughdich stryden: Den groenen Mey doedt al verblyden. Blomme mingnoot, Dijn lipkins root Doen my den stoot, Mijn pijn is groot, deur Uenus pesse: Cupido snoot Mijn herte schoot Bycans ter doot, Jck claeghd v bloot, edel princesse: Mijn reyn meestresse Dijn fier noblesse Gaf my dees lesse, Adieu clergesse, en bluscht mijn lyden: Laet metten Mey my doch verblyden. 