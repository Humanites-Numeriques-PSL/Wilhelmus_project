 O Schoonste van Uenus Camerieren Wat lyd’ ic druc en rouwe: Hoe mach ons Fortune aldus bestieren Met harer valscher trouwe: Ghy zijt so schoon een vrouwe Jst dat ick v moet deruen En verliesen mijn amye, Moet ick deur liefde steruen En scheyden ick en ghye, Dat clagh’ick ialousye. Ick claghe des scheedens droefste ure, Die noyt ter waerelt mocht ghesijn: Niet beter en is mijn auonture, Tfy ialousi valsch fenijn, Ghy brocht my int swaer ghepijn, T’sal noch al op v weluen: Nochtans waendy my verzeeren, Gh’en doet, ghy quelt v zeluen, En doet v luttel eeren, Jck hope het sal verkeeren. Als ick ouerdincke tijd voorleden, De tourkins ende de ganghen, Hoe wy onslien doen tot vreuchden deden, Ben ick tranich behanghen, T’coleur van uwen wanghen, Brijngt my in swaer ghepeynsen Als ic nu daer af moet scheeden: Hoe can hy op v greynsen? Ghy const my noyt verleeden, O God troost doch ons beeden. O lacen mijn ouerschoon Princesse, Wilt doch mynen druck verlichten: Ghy gaeft my int scheeden eene lesse Dat ick op v sou dichten, Jck claechs vrou Uenus schichten, En vloucke hem bouen maten Die ons bringhdt in dees doleuren: Ten sal nochtans niet baten, Schoon lief en wilt niet treuren, T’moet veel vremds dincs ghebeuren. 