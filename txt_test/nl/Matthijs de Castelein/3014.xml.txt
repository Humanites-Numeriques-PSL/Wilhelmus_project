 UUaer zydi lief? Waer meugdy zijn Die my doet grief e zwaer ghepijn? Noch vraegh ic v onrustich, Waer zydi lief wellustich! Ouer onghesont Js al mijn seer, Jck ben ghewont Ter doot, en meer, Jck claeghs v deser minne Uenus eerdtsche Godinne. Si’ ick d’aenschijn soet. Daert al aencleeft, My walt mijn bloet, Mijn lichaem beeft, Hoe soudy my verblyen O tijdt vul melodyen? Ick seght v snel Reyn diamant, My faelt wat el Dan faux samblant, Commer gheen soeter luchten, Helaes ick mach wel duchten. Wat lydick drucks, Noyt drouuer man: Wat onghelucks Comt my al an Duer sulck onghier labeuren, Rijck God hoe moet ick treuren! Wat pynen swaer Mijn herte leet, Jck ween deur haer Ueel tranen heet, Wat droufheyt moet ick schouwen Alst al rust mans en vrouwen! U hert’ is ontstelt, Dul en confuys, Seer loor opt tvelt, Perplex in huys, Om dat ick se moet laten, Hoe drouuich achter straten! Princesse gent Jck bins ghestilt, Bluscht mijn torment, Jndien ghy wilt, Jck moet vermalendyen Tghepeys vul van enuyen. 