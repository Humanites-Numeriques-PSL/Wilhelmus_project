 HEt lacht nu al, tschoon iaer is vol vreugden, Wat is ter weerelt men ziet nu groeyen: Al virtueus ghesapich vol ieugden, Bosschen geloouert, alle boomen bloeyen Dus cant al besproeyen Den Mey zeer plaisant: Wien zoude vernoeyen Den tijt nu veur hant, Nochtans houdt my de maeght vaillant Jn haren bant, Jck drouue an dlant met blyden schyne, Jck en verheughe an gheenen cant Deur Uenus brant, Cause is tschoon lief: tis grooten pyne Met drouuer herten blyde tsyne. Wien claech ick dit, dan dy lief mordadich Die my ter doot doet tranich weenen? Wildy mijn ionst niet vallen ghenadich, Tooght schoon samblant, als sout therte niet meenen; Of zydy van steenen Jnburstich en fel, So doodt my met eenen Jck en gheer niet el: Die v bemindt, valdy rebel, Ghy wetet wel: Dit claech ick dy tâ€™allen termyne, Want ick verlies mijn vreucht en spel, Noyt sulck ghequel: Cause is schoon lief: tis groote pyne, Met drouuer herten blyde tzyne. Nochtans gheeft my vrou Uenus veel nopen, Cupidos euel heeft dat inne, Watt is: den minnare derf wel hopen, Onvruchtbarighe liefde voet de minne, Dits cause vriendinne Uan mijn druckich liet: Met herten met sinne Mijn ionst v gheschiet: Maer laes al ist dat ghy dit siet Ghy en achtes niet, Al mijn solaes is wranck als bryne: Alle ghenoechte is my verdriet Ureucht van my vliet, Cause is schoon lief: tis groote pyne, Met drouuer herten blyde tzyne. Princesse lief, schoon, edel ionckvrouwe, Jck bid v doch voor alle saken Met desen Mey bluscht oock mynen rouwe, Naer v ist dat al mijn vijf sinnen haken: Lief met dijnder spraken Als een heunich soet So meuchdy vermaken Al mijn teghenspoet: Uan v en gheer ick om mijn behoet Gheen ander goet: Dus niet , druck bringhd my ter ruwynen, Jck schreye tranen vulle vloet Deur Uenus gloet: Cause is schoon lief: tis groote pyne, Met droeuer herten blyde tsyne. 