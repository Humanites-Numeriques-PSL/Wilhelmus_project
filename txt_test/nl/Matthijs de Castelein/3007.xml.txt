 Ghepeys ghepeys vol van envyen Dwelc oorspronc sijt dat menich treurt, Hoe queldy my met fantasyen? My dunct dat my mijn herte scheurt. God gheve haer vreucht deur wient gebeurt Al doetse my dees quale: Haer wesen fier heeft my bekeurt Midts tcoleur van corale, Rascht u ghy nachtegale, Vlieght uut dat wilde waut, Seght haer dit altemale En groetse my duysentfaut. Ick peyse om Venus disciplyne, Die my dus laet' zandt desen zucht: Hoe spader liefde hoe meerder pyne, Hoe blender wonde hoe argher ducht: Te tyelick fruyt neemt saen de vlucht Ghepluckt ten groenen dale, Men prijst best een volwassen vrucht, Gh'lijck is dees cuyssche smale, Rascht u ghy nachtegale Vlieght uut dat wilde waut, Seght haer dit altemale En groetse my duysentfaut. Beloften vele is sy my schuldich, Maer onder alle, eene excellent. Daer naer verlanght my menichvuldich: Wantt is haer en my bekent: Wies ick bedryve in mijn convent, Dit altoos ick verhale: Vind'ick my leich, als isse absent, Van haer ick niet en fale: Rascht u ghy nachtegale, Vlieght uut dat wilde waut, Seght haer dit altemale En groetse my duysentfaut. Ghepeys hoe zou ic dy niet ghehinghen? Ick moet helas, tis grooten noot: Dan doen thien duysent vremde dinghen. Ons been ghebeurt: zy weett al bloot, Wy drincken vreught en droefheyt groot Bee uut tsFortuynen schale: Deur tswaer ghepeys van dit exploot Thert sterft al waert van stale: Rascht u ghy nachtegale, Vlieght uut dat wilde waut, Seght haer dit altemale En groetse my duysentfaut. Mochtmen met cruyde oft medicynen Ghenesen mijnder liefden brant, Ick waer ghenesen vander pynen. Maer neent, ten helpt zulck onderstant: Dies gaett helas aen mynen cant Deur d'last der minnen strale: Ick vlouck den afgodt die my bant Met Venus bitter dwale: Rascht u ghy nachtegale Vlieght uut dat wilde waut, Seght haer dit altemale En groetse my duysentfaut. Princesse, ick zwijghs veel om een beter, Als ick peyse om ons oude spel. Ick en vant ter weerelt noyt secreter, Dies vrees'ick niet dees nyders fel. Vrou Venus dect haer kinders wel Draghen zy hoessche tale: Tsal al wel zijn, doet mijn bevel, Schoon lief, dats tprincipale: Rascht u ghy nachtegale, Vlieght uut dat wilde waut, Seght haer dit altemale En groetse my duysentfaut. 