 UErblijdt v Ulaenderlant schoon blomme, Machtich prieel op desen tijt: Den paeys is nu bekendt al omme, Dinct vry dat ghy geluckich zijt: De meeste twee der weerelt wijt Hebben van zelfs den paeys ghezworen: Dies zy den Heere ghebenedijt Dat hy ons heeft dus wtvercoren, Mars is ghestrent en tsviandts toren, Druc is gheweert wt ons foreest: Lof Uadere, lof Sone, lof helich Gheest Ons is ontdaen der vreuchden poorte, De Lelie aen den Arend sant, Ons Keyser track naer Aeyghersmoorte Daer hy den Vrancxken Coninck vant, Sy confirmeerden daer d’bestant Ende eeuwich paeys voor ons bequame: Elck ander gaefzy sulcken pant, Dats, d’land sal hebben groote vrame, Wy zijn bevrijdt voor druck en blame, Men wert ghetrocken noch gheteest: Lof Uadere, lof Sone, lof heylich Gheest. Ianus den Tempel is ghesloten, Dien Tullus voortijds heeft ontdaen, Met heunich werdt al d’land deurgoten, Op doornen sullen druyuen staen: De schueren werden vul van ’t graen, Tsuyuel sal al omme ouervloeyen: De weerelt sal vul vreuchden baen, Elck boom die sal nu twee werf bloeyen: Wies onslien faelt, sal dobbel groeyen, Voor faute en zy niemant bevreest: Lof Uadere, lof Sone, lof heylich Gheest. Nu sullen rusten voor alle andre By dat ghetuychd Ozeas fier, Den Arend en den Salamandre, Prophetie is volcommen hier: Den Arend vlieghd als thoochste dier, Gheen onrecht hoordtmen hem te biene: Den Salamandre woend int vier, Dus zijn zy alle bee t ontsiene, Haer felheyt staet ons niet te vliene, Ons is ghebluscht alsulck tempeest: Lof Uadere, lof Sone, lof heylich Gheest. Prince, hoochste God, wy zijn wel taeyse, U danck wy als hier af regent, Wy zijn versien met goeden paeyse, Maeckt dien gheduerich sonder ent, Ghy hebt gheblust al ons torment: Lof zy v eeuwich tallen stonden, Lof dy, als Vader excellent, Lof zy dy altoos niet om gronden, Lof wese dy, van allen monden, Lof die ons bystaet, minst en meest: Lof Uadere, lof Sone, lof heylich Gheest. 