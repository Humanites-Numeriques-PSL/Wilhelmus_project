 NU merck ick wel in mynen zin Dat Uenus heeft veel crachten in, Diet proeft en derfs niet veynsen: Al vind’ick vrouwen naer mijn gevouch Wel tot mynen wil meer dan genouch. Nu moet ick druck verscheynsen: Als ick van een schiet int beghin Jck hope weluaert en ghewin, Ten helpt weertrec noch deynsen, Noch heb ic achter peynsen. Fortune viel ons stuer en wreet, Twee amoreusen doende leet Als zy dit last bebriefde: Mijn lief wilt my doen onghereet, Dies weenden wy bee tranen heet: Want dien adiu ons griefde: Als woende d’een na hier, en d’ander daer, Nochtans so beuind’ick claer en waer, Want zy my wel gheriefde, De verde en scheedt gheen liefde. Wat baett dat ghy ghescheeden zijt, Als zydy haren lichaem quijt, Als derfdy de schoon blonde, Penseen die groeyen talder tijt, Dan weynscht ghy weder tsoet iolijt Uan haren rooden monde: Ghy peyst altoos om dat vremde dinck, En wies noyt v beeden ouer ghinck, Ghy waert ghequetst ten gronde: Tghepeys vernieut d’ou wonde. Als is haer lichaem niet ontrent, Ende haer fier wesen oock absent, Tghepeys dat sal hem rasschen: Als derfdijt al, vreest voor tpument, Peyst onder tcruyt, daer schuylt tserpent Wie sals hem schoon ghewasschen: Als isser noch d’woord, noch d’opsien oock, Als isser noch vlamme, noch laey, noch roock, Als schaudy groote plasschen, Tvier houdt hem onder d’asschen. Hoe salment doen dan? Seght dat my, Mindy quaet goet, en bliuet by U naken quade inbusten: Ontscheedet v, soo treurde ghy, Ons queldy altoos, hoe dat zy, U mocht wel steruens lusten: Aldus concludeer ick vast als nu, Hoordijt wel ghy minnaers, wapent v, Laet u dees viers niet dusten, Uenus is vul onrusten. 