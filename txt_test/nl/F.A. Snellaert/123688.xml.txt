 Vrienden, luistert naar dit lied Van Pier en Lijn, die gaan trouwen; Ik zing het net als 't is geschied: Hij zit zijn hair te krouwen. Den eersten dag, 't Was al gelach, Men licht en vult de tuiten. Pier en Lijn Wou' vrolijk zijn Met bas, viool en fluiten. Des anderdaags kreeg het jong paar, Van al de bruilofts klanten, Veel huisraad; en van beste vaêr Een muts met zilveren kanten. Zuster An Gaf pot en pan, En Klaas oom gaf zes manden, En Jan cosijn Met nicht Catrijn Een vat met koperen banden. Jan-oom gaf kiekens in het kot, Nelle-moei een verken, Merten, bij een mostaardpot, Een schup om meê te werken. Jaantje Moei Gaf ook een koei, Benevens nog twee tangen; En Pierke Smal Gaf ook een val Om muizen in te vangen. Een Capucijn, Die op termijn Hier was, toont zich genegen: Na 't drinken van een glasje wijn Gaf hij het paar zijn zegen. Hij gaf de bruid wat heiligdom Tot troost in 't kinderbaren. ‘Ach! lieven heer, Sprak 't bruidje teêr, Dat zal ik wel bewaren.’ Maer als de bruiloft was gedaan, Woû Pier Lijn commanderen Waar dat de meubels moesten staan: Dat wild' hij Lijntje leeren. Maar Lijn die zeî: ‘Wat bruit gij mij: Dat zijn geen mans affeeren; Laat mij dit doen Op mijn fatsoen Gelijk ik zal begeeren.’ Pier hing het zoutvat in de schouw, En Lijn begon te kijven: Zij zeî dat zij dat zoo niet woû, Dat dit zoo niet kon blijven. Lijn nam het af En Pier die gaf Aan Lijn twee oorvijgen. Hij zeî: ‘Gij prij, Zult gij voor mij, Uw meester, leeren zwijgen.’ Lijn, als een duivelin zoo kwaad, En kost dat niet verdragen. Ze schreeuwt en huilt op volle straat, Ze wilt haar man verklagen. Hij zeî: ‘Gij wijf, Pas op uw lijf, Wil mijn gebod ontvangen; Ik draag de broek! In dezen hoek, Daar zal het zoutvat hangen.’ Lijn deed haar man voor dit gevecht Door eenen bode dagen, Dat hij moest komen voor 't gerecht, En Lijn begon te vragen: Of wel een man Verbieden kan, Of hij mag kommanderen Waar hangen moet Het keukengoed. Zij gingen procederen. Zij procedeerden langen tijd. Het was zoo ver geloopen Dat zij hun geld al waren kwijt. Toen ging men aan 't verkoopen: Geheel den bras Al wat er was, Het zoutvat, pot en manden, En ook de koei Van Jaantje Moei, En 't vat met koperen banden. Toen werd er door de schepenbank Een vonnis uitgegeven, Dat Pier en Lijn hun leven lank In vrede moesten leven. Pier zag op Lijn, En Lijn op Pier; Men zou zich wel verdragen Had men, och Heer! Zijn geldje weêr, Maar daar en hielp geen klagen. 