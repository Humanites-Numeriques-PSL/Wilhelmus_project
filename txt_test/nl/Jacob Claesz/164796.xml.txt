 SIet des werelts staet eens an, Ghy sult van Haer verkeerlijckheyt verwond'ren, D'onderst klimter boven op, Van den top Daelt hy weder snel nae ond'ren. Dus verkeert hier t'aller uer 'tSoet in't suer, 'tGoedt in't quaedt, de vreucht in't lyen; Wederom het quaedt in't goet, 'tSuer in't soet, Droefheydt weder in verblyen. So men 't gout beproeft in't vier: Proeft Godt hier Met de rijckdom end' armoede: Lieve menschen 'tis al goet Wat Godt doet, Neemt het doch dancbaer int goede. Daerom hoe dat het u gaet, Middel-maet Soeckt in't aerdtsche doen te treffen: Niet te droevigh in u druck, In't gheluck Wilt u niet te seer verheffen. Een recht Christen vroom en goet Syn ghemoet Siet men niet om 't aerdtsch verkeeren, Maer hy is vernoeght en stil, Set syn wil Altijdt in de wil syns Heeren. Maer den dwaesen, aerdtschen Geck, Vol ghebreck, Kan hem niet te vreden stellen: Soo hy't een of 't ander wint, Hy bevint Dat hem nieuwe lusten quellen. Die met yver en met lust Soeckt syn rust: Rust kan alle dinck hem gheven, Want ghelijck den mensch hier is Syn hem wis D'aerdtsche dinghen in dit leven. 