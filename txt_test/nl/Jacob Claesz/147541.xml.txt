 AEngesien de natuere, My dit te mercken doet, Al boven de Schriftuere, Die my selven maeckt vroet, Dat vande minste Litmaten De meeste bystant biet, Soo en kan ick niet laten V beschrijven dit Liedt. Mijn beminde inden Heere, Weest altydt wel ghemoedt, Wijckt niet van Christus Leere, Wat leet datmen ons doet, Houwet al voor ghenade, Dat ghy om weldoen lijdt, Danckt Godt vroegh ende spade, Dat ghy sulcks weerdigh zijt. En laet u niet beroven Van uwe Peerle snel, Noch laet u niet verdoven Van eenigh soete spel, Stopt veel liever u ooren, Daer de Serpenten zijn, Wat sy u legghen vooren En kiest niet 'sWereldts schijn. Kiest met Moyses ydone Liever onghemack hier, Dan te wesen den Sone Van Pharaos dochter fier, Wie in't ruyme wil wesen Moet eerst het nauwe treen: Soo Godts Enghel ghepresen Aen Esdras heeft beleen. Verblydt, seyt Christus in desen: Al wordt ghy hier versmaet, Bespot, ende verknesen, Beloghen met valsche daet, Hoe sy u hier verkleenen, Hoe den loon meerder zy, Saligh zijnse die hier weenen, Sy sullen noch lacchen bly. Die hier met tranen saeyen Al in dit aerdtsche pleyn, Die sullen met vreuchden maeyen, Brengen haer Schoven reyn, Die saeyt sonder verflouwen, Die sal tot synder tijt Maeyen sonder ophouwen, Met vreuchden en jolijt. Nae 't baren komt verblyden, Alsoo Godt selver sprack, Nae 't nauwe komt het wyde, Nae onruste ghemack, In dese Pelgrimagie Moet altijdt syn ghestreen, Om te winnen goe gagie, Ghelyck ons Ouders de'en. Ons Ouders ginghen doolen Met druck, alsoo men las, In Berghen end' in Holen, Dat de wereld onweerdigh was, Sy saghen op 't beloonen, De Landen schoone staen, Dat was haer een verschoonen Om altijdt voort te gaen. De Propheten ging men sluyten In Kerckers, met elent, D'Apost'len niet daer buyten, Alsoo 't wel is bekent, Sy hebben seer verduldigh In't Kruys gheglorieert, Christus dat Lam onschuldigh, Was oock gepersequeert. Die Christus voor de menschen Belyden openbaer, Die sal hy (nae haer wenschen) Belyden voor syn Vaer, Alle die hem hier schamen Al voor de menschen koen, Die sal Godt haerder namen Wt 't Boeck des levens doen. Hierom en wilt niet vreesen Al lijdt ghy zwaer verdriet, Den knecht en mach niet wesen Boven den Meester niet: Hebben sy den Vader vol minnen, Den Belzebub ghenaemt, Soo sal syn huysgesinnen, Van haer worden gheblaemt. Denct op de vreucht plaeysantigh Die God syn volck bereyt, Een stadt seer tryumphantich Die vol van goede leyt: Sy sullen vreucht oorboren, Als Burgers delicaet, Dan sult ghy moghen hooren Komt ghy beminde staet. Dan sal Godt gaen versamen Syn alderliefste Bruydt, En roepen haer by namen, Wt Noorden, West en Zuydt, Tot synder schoone stede Van goude principael, En edel ghesteente mede, Blinckende als Cristael. Van Peer'len zijn de Poorten, De straten zijn van gout, Steenen van alle soorten Ist fondament ghebout: Van Iaspes de muraje Is kostelijck ghemaeckt, Vol van schoone cieraje Wel hem, die daer gheraeckt. Daer sal gheen licht ontbreken: Want Godt haer licht zijn sal, Dan sal oock Christus spreken, Komt hier mijn lief ghetal, Tot synder Bruylofts feeste Wil hyse leyden al, Dienen haer minst en meeste, Met een blyde gheschal. De Beesten zijn ghesleghen, Springht kloeck over de muer, Den Bruydegom komt u teghen, Vreest geen passagie suer, Saligh syn de ghenooden, Die tot dees Feeste jent Komen, en al de dooden Die in Godt nemen ent. Een schaer van alle nacy Stont voor den Stoel Godts daer, Die al door trybulaty Ghekomen zijn voorwaer, En hebben al haer kleeren Ghewasschen in 't Lams bloet, Het Lam, een Heer der Heeren, Den Gheest die gaf den moet. Iohannes sagh gheleghen Een Zee, ghemengt met Vyer, Die victory ghekreghen Teghen 't Beest en dat Dier, Sy songhen met haer monden 't Liedt van Moysi Gods knecht, Die op den glasen Zee stonden Met blyder herten recht. Dan sullen de Ionckvrouwen Gaen vrolyck aen den dans, De jonghen met den ouwen Haer hope werdt dan gans Volkomelijck in vreuchden, Haer werdt gheschoncken daer De kroone vol van deuchden, Van den Heer der Heyrschaer. 'tLyden is niet te ghelijcken. By den vreucht, die daer sal Hier nae in Gods volck blijcken, Dus verblijd u hier in al, Ghy sult Christum aenschouwen, En gaen hem dan te moet, Als dan sal hy u trouwen Al in syn eewigh goet. Sy sullen niet meer dorsten, Noch lyden pyne zwaer, Den Gheest seyt dat sy rusten, Haer werck dat volght haer naer, Die 't woordt der lijdsaemhede Behouden met verdrach, Die sal Godt gheven vrede Al in den jonghsten dagh. En wilt u niet verschricken Als ghy voor den raedt stondt, Godts Gheest sal u verquicken, Spreecken door uwen mondt: En vreest gheen menschen dwaligh, Die 'tLichaem doen torment, Sy sullen wesen saligh Wie vroom blijft totten ent. En wilt u niet bedroeven Al wordy ghekastijt, Want Godt komt u beproeven, Of ghy ghetrouwe zijt: Soo wy sonder straffinge waren, 'tWelck Godt syn volck toe sent, Soo waren wy bastaerden, En gheen kinderen jent. Oorlof, dits in mijn sluyten Van mijn simpel ghedicht, Al legh ick hier in muyten Om Christus Name, licht: Oorlof, Christenen bende, Houdt dit Liedeken nieuw Voor een oorlof in't ende, Hier mee segh ick Adieu. 