 HOort toe aen allen sijden In dese laetste tijden, Wilt u in Godt verblijden, Die lust hebt om te leven Wilt snel de sonde mijden En t'quade teghen strijden, Want Godt hoort mijn belijden Wil de sonde vergheven, Want ghesonden heeft hy, Sijn Soon Iesu Christi Die maecktse alle vry Die ghelooven hoort my, Van alle hare sonden, Daer mee sy sijn ghebonden En gheneest al haer wonden, Dit is voorwaer De vreucht vant nieuwe Iaer. In Betlem is gheboren Christus Godts Soon vercoren, Die ons vry maeckt van toren En versoent sijnen Vader, Wy waren al verloren, Door des Duyvels verstoren, Maer opent nu u ooren, Hoort Christum u berader, Die roept al met gheschal, O mens int aertsche dal, Keert weder van den val, En wort van zijn ghetal Haestich wilt u bekeeren, Al totten Heer der Heeren Met vierigher begheeren, Hy is voorwaer Die vreucht vant nieuwe Iaer. De Herders opten velde Dese bootschap vertelde, Die Enghels en vermelde Van dees Coninck seer clare, Hoort doch nae desen helde Van zijn macht en ghewelde, Hoe hy ter neder velde, Des Vyants macht voorware Die Hemelsche Heerschaer, Die sanck dees nieuwe maer, Lof sy u Godt eenpaer Inden hoochsten dierbaer, En vrede op der eerden O mens wilt nu aenveerden, Goetwillich dees vol weerden, Hy is voorwaer Die vreucht vant nieuwe Iaer. Tis wonder meer dan wonder Dat dees vreuchde blijft onder, In de werelt bysonder Dat die menschen niet waecken O wee vol roof en plonder, Is die Duyvel misgonder Vanden arremen Sonder, Hy soeckt hem vast te maecken: Maer o mens dwaes en sot, Hoe soeckt ghy niet u Godt Ghy versuymt t'beste lot Om ydelheyt en spot, Maer naer sult ghijt bewenen Als tis te laet met eenen, O wee waer sult ghy henen, Soeckt Christo claer Al in dit nieuwe Iaer. Dees Prince goedertierich Ghedenckt zijn liefde vierich, Sijn lijden seer dangierich Sijn bitter doot seer bloedich, Hoe hy u Ziel was gierich Door zijn minne manierich, Om u op zijn wech stierich Te leyden seer ootmoedich, Laet u herte vol zijn Van dees liefde met pijn, Soeckt dese Medecijn, Hy giet oly en wijn In u wonden onreyne, Hoopt in hem in dit pleyne Hy is ons troost alleyne, Hy is voorwaer Die vreucht vant nieuwe Iaer. 