 OM nu wel te door bringhen, O Ieughde onsen tijt, Laet ons voor alle dinghen, Neerstigh achten met vlijt, Hoe wy in onse daghen, Ons moeten draghen vroet, Om na Gods wel behaghen Te schicken ons ghemoet. Al staen wy nu als bloemen Die bloeyen op het velt, Die doot die sal haest comen, Ghelijck de Schrift vermelt, Wat mach dan schoonheyt vaten, Die als het gras vergaet: O Ieughde wilt dit vaten, Eer dat het is te laet. Dus laet ons niet behaghen Des Werelts soete vreucht, Op dat wy 't niet verlaghen, O lieve jonghe Ieught, Hier namaels in de pijne, Daer de godloose fel Eeuwelijck moeten zijne In lijden en ghequel. Wy lesen claer, o Ieughde, Hoe dat de jonckheyt quaet, Van jonghs op tot ondeughde Gheneghen is, t'verstaet Na s'werelts lust mispresen, Die daer toont lieffelijck, O Ieught laet ons in desen Ons proeven al ghelijck. Of wy van dese lusten Te samen al zijn vry, Of Godes gheest mach rusten In onse herten bly: Of onse lichten verheven Oock soo licht openbaer, In dese onse leven, Voor alle menschen claer. Tis te bedencken jeughde, Dat wy zijn onvruchtbaer, Int gheloove en deughde, En in de liefde claer, Want God de Heer ghepresen Die alle dingh door siet, Die weet ons doen in desen, Hoe dat het hier gheschiet. Tis wel om te beclaghen O Ieught met herten zwaer, Soo wy in dese daghen Ons tijdt niet nemen waer Wy sullent noch betreuren, Hier na met groot elent, Die eeuwelijck sal dueren, In droefheyt sonder ent. Dus laet ons neerstigh waken, En ons tijdt nemen waer, Op dat wy niet gheraken Int helsche vier hier naer: Daer het eeuwigh sal branden Sonder ophouden snoot, Met knersinghe der tanden, In de eeuwighe doot. Laet ons ghewaerschout wesen, Hier me o Ieught bequaem, En laet ons doch Godt vresen Behoorlijck naet betaem, Dat wy hier nae die vreuchden Moghen deelachtich zijn, De blijdtschap en gheneuchde Met alle vromen fijn. Hier toe o Ieucht ghepresen, Soo wil u Godt de Heer, Door zijnen gheest in desen Altijt verstercken meer, Ende oock vruchtbaer maecken Tot op wassen in deucht. Dit wensch ick voor al saecken V tot een groet o Ieucht. 