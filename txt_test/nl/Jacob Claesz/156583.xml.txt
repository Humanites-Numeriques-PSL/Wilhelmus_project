 GHegroet te gaer Sy alle moeten wesen Die in s'Heeren vresen Alhier vergadert zijn, Laet ons malcaer Met singhen ende lesen, In Godt ghepresen Met vreucht vermaken fijn, En eens met een liet ghedencken, Wat een vreucht namaels sal schencken Ons Bruydegom goet Lof hem daer voor zijn moet. Niemant en can Dese vreucht hier uyt spreken, Die daer is ontsteken Al by den Heere claer, Soud' men niet dan Wt gaen van zijn ghebreken, Daer wy noch in steken Ons suyveren te gaer, Op dat wy mochten ontfanghen Dese vreucht al met verlanghen, Ons Bruydegom goet, Lof hem daer voor sijn moet. Want noyt ooch sach Noch in gheen hert ghecomen, Is het dat den vromen Van Godt noch bereyt is, Yder dan mach, Daer veel vant hout der boomen Eten sonder schroomen, Midden int Paradis, Tis het hout des levens crachtich Daer de ziele spijst waerachtich, Ons Bruydegom goet Lof hem daer voor zijn moet. Salich sijn sy Die hier af eet te deghen, En op s'Heeren weghen Aldus wandelen schoon, Die sullen vry Vanden tweeden doot wesen, De Heer hooch gepresen Die gheeft haer sulcken loon, Sy sullen dan tryumpheren Vrolijck metten Heer der Heeren, Ons Bruydegom goet Lof hem daer voor zijn moet. Ierusalem Een nieu stadt van ghebouwe, Wiens straten van gouwe, En gront van Peerlen sijn, Voor t'Lams troon tem Die vier en twintich ouwen, Hoort men daer ontfouwen Een nieuwe Liedt devijn, Die hier na heeft groot begheren Hen sal hy dit liet wel leeren, Ons Bruydegom goet Lof hem daer voor zijn moet. In die stadt saen En salmen niet behoeven, Noch eenich bedroeven En sal daer niet in zijn, Son nochte Maen Noch eenich licht om voeghen: Maer daer is ghenoeghen Aen Godes claer aenschijn, Want de Heere uyt ghelesen Die sal daer sellever wesen, Ons Bruydegom goet Lof hem daer voor zijn moet. Dan sullen bly De rechtveerdighe schoonen, In des Vaders troonen Blincken als de Son claer, In witte zy Ende met gouwen croonen, Eeuwelijck daer woonen Soo sullen sy te gaer, Hongher noch dorst salse letten: Want haer ter Tafel sal setten, Ons Bruydegom goet Lof hem hem daer voor zijn moet. Ia uyt en in Sullen sy met hem treden, Tis Malachias reden Springhen als Calvers soet, Dits u ghewin Comt hier nu toch in vreden, Al in s'Hemels steden Ontfanckt aldaer u goet, Laet ons dit doch overlegghen Wat dat daer dan al sal segghen, Ons Bruydegom goet Lof hem daer voor zijn moet. Met soet gheluyt Sal de Bruydegom spreken, Want zijn liefdt uyt breken Sal van der minnen brant, Comt hier mijn Bruyt Mijn schoon een Duyf gheleken, Hy salse aensteken Een trou rinck aende hant, Ende noch tot haer viertuyten Al zijn Vaders schat ontsluyten, Ons Bruydegom goet, Lof hem daer voor sijn moet. Oorlof ten ent Wilt u Bruydegom wachten By dach ende by nachten, Nimmermeer af en laet, Dat hy mach jent, Woonen in u ghedachten, Doet doch al u crachten Dat ghy hier dus na staet Soo sal u te loone gheven Dese vreucht eeuwich te leven Ons Bruydegom goet, Lof hem daer voor sijn moet. 