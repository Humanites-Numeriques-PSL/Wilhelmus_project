 ONbedwonghen dertele Ieucht Soect een heylsaem wijse vreucht, En in plaets van geyle min Haelt d'eerwaerde reden in. Wie op geyle tochten siet, Naeckt een lastbaer zwaer verdriet, Want wat Venus maeckt en voeght Schept altijdt met onghenoeght. Siet men op de schoonheyt gans, Dat is maer een yle glans: Wat is schoonheyt? vleys en bloet, Alsmen quaet is in't ghemoet. Soo ghy om de jonckheyt paert 't Speel-sieck hertjen jonck bejaert Sal u sijn een lastbaer kint, Als het maer is teghen wint. Trout ghy dan veel schat en goet, En gheen deughtsaem edel bloet, Ach soo heeft u gierigh hert Eeuwelijck een droeve smert. Maer wie deught en eer bejaeght Sal niet vinden 'tgheen mishaeght: Want een deughtsaem vroom ghemoet Heeft een onvergancklijck goet. Daerom onversochte lien Wilt op d'ydelheyt niet sien, Maer stelt in de deught u lust, Soo hebt ghy de ware rust. 