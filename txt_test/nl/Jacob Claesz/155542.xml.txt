 DIe hier wil staende blijven En vord'ren meer en meer, Moet hem niet laten drijven Van Menschen heen en weer, Maer sonder ommekeer, Met alle sijn ghedachten Alleene sien en achten, T'exempel van sijn Heer. Siet ghy de menschen dolen Verlichtse soo ghy kont, Oft laetse Godt bevolen, Oordeeltse niet terstont Want Godt kent haren gront: Wien oordeelt ghy soo seere, Hy staet oft valt sijn Heere Die hem oock maeckt ghesont. Wacht u te onderwinden Yemants verborghentheyt, Godt sal namaels wel vinden, Hierom den tijdt verbeyt Te cleyn is u wijsheyt, Om vonnissen te gheven, Soeckt ghy slechs te beleven T'gheen u is op gheleyt. Hoort ghy yemants ghebreken Ghelooft niet sulcken praet, Maer wilt hem selfs aenspreken De sake onderstaet, Misschien ist niet so quaet, Hy sal u contenteren, Oft hy sal hem bekeren Soo hy is in mis daet. Met vriendelicke reden Sulcke te nemen waer, En voor Godt in ghebeden, Oock te ghedencken haer Dat is Godts wille, maer, Te schenden yemants fame, Is Godt niet aenghename En t'heeft een groot ghevaer. T'sijn somtijdts sulcke dinghen Waer van gheen Wet en is, Daer op een Wet te bringhen, Tis al te onghewis De grootste duysternis, Is meest by sulcke lieden Die veel willen ghebieden, En loopen selve mis. Die de werelt versaken Worden terstont benijdt, S'en connent soo niet maken, Oft sy worden altijdt Der menschen gunste quijt, En lichtelick belooghen, Want van de schalcke ooghen Was Christus noyt bevrijt. En ofmen schoon vernomen Eenighe feylen heeft, Wie isser soo volcomen, Die nimmermeer en sneeft Och die ootmoedich leeft, Met een gheduerich mercken, Al op sijn eyghen wercken Niet licht een oordeel heeft. Na dat de liefd' is vyerich Oock de oordeelen gaen, De liefd' is goedertierich, En vremt van arghewaen Och neemt de liefde aen, Die sal u onderwijsen, Het goede sal sy prijsen En t'quade laten staen. Het quade te verbreyden Dat comt uyt onverstant, Het doet de herten scheyden, En t'breeckt der liefden bant En het en sticht niemant, Maer t'doet goe vrienden twisten, Het sijn des duyvels listen Die stoockt al sulcken brant. Niet om t'ghebreck ghenesen En brenght hijt aen den dach, Maer om dat hy door desen, De liefde breken mach: Want hy hem menghen plach, Onder Godts kinders teere, Als hy die voor den Heere Te samen comen sach. Des werelts grove sonden Laet hy wel ongheroert, Haer schalcke boose vonden, Werden gheacht voor boert Maer die een leven voert, Na Godts bevel ghegheven, Teghen t'ghemeyne leven Daer wort haest op gheloert. Soud' men aen nemen t'claghen Datmen hoort altemet, Het soud' ons doen vertraghen, In ons Christlick opset Want hy wort licht besmet, Die gheerne soeckt te spreken Van sijns naesten ghebreken, En blijft selfs ongheret. Dus laet u niet beweghen Op dat in sulcken graet, Ons heyl niet sy gheleghen, Aen yemants doen of laet Aen yemants liefd' of haet, Maer Christus onsen Heere, Sijn leven en sijn leere Ons tot een voorbeelt staet. 