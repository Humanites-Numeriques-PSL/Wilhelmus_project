 GHy jonghe Ieuchden altesaem Tot Munckedam woonachtich, Die moet ick nu al naet betaem, Met een Liet sijn ghedachtigh Al is certeyn // mijn wijsheyt kleyn, Tgheschiet uyt Liefden reyne, Wilt het altsaem // in danck ontfaen, Dat bidt ick u ghemeyne. Al sijt ghy noch seer jeuchdelijck Van Iaren niet seer oude, Dient doch den Heere vierichlijck, Laet liefde niet vercouden Als kinder Godts heylich gheaert, Bewijst u taller uren, Door Godes Gheest weder ghebaert Tot nieuwe Creatueren. Wilt doch altijdt ghedachtich sijn Wat ginck uyt uwen monden, Doen ghy u hebt vereenicht fijn, Hoe ghy al tot dien stonden V selven ganslijck hebt versaeckt, Sijt goetwillich ghetreden, Met Christo een verbont ghemaeckt Te leven na sijn seden. Mijn lieve kinders hebt ghy nu V totten Heer begheven, Dient hem doch nu, met herten trou, Soo sal hy u verheven Des levens Croon, gheven ten loon, En ghy sult tryumpheren, In eeuwicheyt, soo die Schrift seyt, Met hem verjubyleren. Hebt ghy Christum nu aenghedaen En sijt met hem verresen, Wilt int nieuwe leven voort gaen, Legt af als nu in desen Den ouden mensch met lust en wens, En s'werelts ydelheden, En dient den heer, van herten seer, Soo comt u Ziel in vreden. Sijt ghy s'werelts onsuyverheyt Door Godts kennis ontvloden, En hebt die werelt afgheseyt, Met al haer lusten snoden En wilt nu doch, niet mette soch, V weder onreyn maecken, Of ghy sout claer, moeten hier naer, Die Helsche pijne smaecken. Mijn alderliefste inden Heer Hebt ghy nu aenghetoghen, Dat reyne kleet tot Godes eer, Wilt u nu doch neerstich poghen Om dat eenpaer, te houden claer, Voor des werelts besmetten, Op dat ghy niet, comt int verdriet, Wilt daer neerstich op letten. Hier meedt beveel ick u den Heer En twoort sijnder ghenaden, Blijft doch ghesont in Christi leer, Wilt u daer met beraden, O Ionghe Ieucht, hebt doch u vreucht, In Godes Wet alleyne Dat ghy hier naer, meucht comen claer, In Godts Rijck alghemeyne. Wilt my altijdt ghedachtich sijn In u ghebedt altsaemen, Dat bidt ick u o Ieuchde fijn, En wilt oock naet betamen Dit simpel sanck, nemen in danck, Ende ons altesaemen, Wat schencken weer, dats mijn begheer, Sijt Godt bevolen Amen. 