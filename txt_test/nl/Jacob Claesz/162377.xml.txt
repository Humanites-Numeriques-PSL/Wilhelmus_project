 STaet nu heflijck te bloeyen Ghy spruyten valijant, Wilt wassen ende groeyen T'wijl ghy zijt nieu gheplant, In s'Heeren lusthof schoon: Wilt nu in desen daghen Veel goede vruchten draghen En heerlijck staen ten toon Ylt nu tot allen stonden Dat ghy in desen tijt Vreuchtbaer meucht sijn bevonden, Voor Godt ghebenedijt, Ontluyckt doch nu seer ras, En wilt soeten reuck gheven, Als bloemkens reyn beseven Soo weest nu op dit pas. Nu ghy u hebt begheven Tot rancken alghemeyn, Aenden wijnstock verheven, T'welck Christus is certeyn Wilt nu doch naet betaem, Seer liefelijck en schoone, Veel vrucht dragen ydoone Ghy Ieuchden altesaem. IA als de vruchtbaer boomen Die gheplant staen seer net, By clare water stroomen, En gheven onbelet Haer vruchten seer verheucht Te rechter tijt ghepresen Also wilt oock in desen Steedts bloeyen in die deucht. Christlijcke vruchten bringhen Ghelijck als dat behoort, Door d'enghe Poorte dringhen En gaen soo willich voort, Al na de schoone stadt, Vol blijschap ende vreuchde In uwe jonghe jeuchde Bemint doch desen schadt. OP dat ghy dan na desen Meught comen in de vreucht, Soo oeffent u ghepresen Nu stedich in de deucht, Loopt so al na den prijs, Schickt die doch nu te winnen Dat ghy hier na meucht binnen Gaen met de Maechden wijs. Sijt ghy aldus beraden O Ieuchden al ghelijck, Soo sal Godt met ghenaden Van u nemen geen wijck: Maer u steets blijven by In alle u benouwen Want die hier op hem bouwen Wil hy vertroosten bly. Daerom stelt al u sinnen Nu op het eeuwich goet, En wilt de Heer beminnen Met hert ziel en ghemoet, En wandelt soo met lust, Neerstich in Christus paden Sijn woort laet u steets raden, So comt u ziel in rust. O Ieucht laet ons al tsamen Na desen rust seer fijn, Nu haecken naet betamen Ende oock neerstich zijn, Om nu in desen dal Veel schoone vruchten reyne Te draghen al ghemeyne, Dat wy met t'lief ghetal. CHristus moghen behaghen Die ons nu sullecx raet, Dat wy sonder vertsachen Nu sullen vroech en laet Veel vruchten draghen schoon, Op dat wy na dees tijden Eeuwich moghen verblijden Met hem in s'Hemels troon. TE Recht wilt ons al tsamen O Heer met uwen gheest, Bedouwen seer bequame Dat wy in dit foreest, Soo vruchtbaer moghen zijn, Dat wy in u voorhoven V namaels moghen loven Met u kinderen fijn. 