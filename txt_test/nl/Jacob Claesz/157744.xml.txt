 HOe gaet het nu ten tijden De menschen jaghen en rijden, Met hoop // na haren loop. Want vintmen al Iaghers op aerden Die Gods Rijcke door onwaerden, Niet acht // ofte verwacht. Deen jaecht na s'werelts eeren En krijchtse nimmermeeren, Met smaet wort hy ghehaet. De sommighe al met praten Wel spreecken t'mach haer niet baten, Het is // ter werelt mis. Wat vintmen oock Iagers met hoopen Die na aertsche schatten loopen, En gaen // op des doots baen. Een deel met proncken en pralen Souden gheeren wat eer behalen, Maer tis // al duysternis. Sommighe met maeltijden Om een weynich te verblijden, Dees staet // oock haest vergaet. Sommich met tenticheden Dees hebben oock sullicke seden, Met cracht // te sijn gheacht. Deen wil wijs sijn gheheeten En spreeckt van Godts secreten, Men vint // dees menschen blint. Dus jaechtmen al naet verderven Soo datmen niet mach beerven, Het loon // des levens schoon. Deen soeckt eens anders ghebreken Dat teghen sijn vrient te spreken, Dees aert // is seer vermaert. O dwaling seer ongehoordich Datmen siet oyt teghenwoordich, En jaecht // dat hem behaecht. Dus staen die menschen boosachtich Al na den doot seer crachtich, Dit mijdt // tis meer dat tijdt. Wilt jaghen na Godts behaghen Hier in wilt niet vertraghen, Met macht // hier wel op acht. En wilt de werelt niet achten Versaecktse met al u crachten, Hoocheyt // doch onder leyt. Rijckdom mach niet verschoonen De doot is veel haer loonen, Die wint // gout dit versint. Dus Iaecht omt prijckel te schouwen Dat ghy mocht blijven behouwen, Hier // in Godts Rijck ga. Soeckt met Davidt Godt reene Te hebben, na d'Hemel ghemeene Aerdt siet // en vraech dy niet. Dus vrienden al int leste Schickt u te Iaghen naet beste, Christi // ghebenedy. 