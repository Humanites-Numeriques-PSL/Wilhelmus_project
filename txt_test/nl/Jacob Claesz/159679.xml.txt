 LAet ruysschen, en laet waeyen den wint Van lijden en verdriet, Die Godt van herten vyerich mint, Die en schadet alles niet. Den Sathan comt met suer en soet Met lijden, en met lust, Maer een recht Goddelick ghemoet, Dat en wort niet eens ontrust. Sijn slaghen vallen altijdt mis Comt hy met soeticheyt, Dat het gheen lachens tijdt en is, Wort hem weder voorgheleyt. Comt hy ghelijck een Leeu oft Beer Verscheuren goet en bloet, So wortmen vrolick in den Heer, En men denckt om t'eeuwich goet. Comt hy den vleysche smeken wel Als eenen vrient quansuys, Een Christen kent sijn treken wel, Daerom vliet hy tot het kruys. Soeckt hy ghekijf en groot gheschil Een Christen al toegheeft, Hy set sijn wil in Godes wil, T'loopt soo verr' alst voeten heeft. Een Christen kander over heen Maer wat is de oorsaeck, Hy is met weynich wel te vreen, En hy soeckt hier gheen vermaeck. Sijn hert en hanght aen gheenen schat Die doch niet blijven can, En heeft hy wat, soo gheeft hy wat, Maer hy binter hem niet aen. Alleen slaet hy zijn ziele ga Want als die schade lijdt, Soo acht hy sijn ghewin voor scha, En sijn schade voor profijt. Wat hoeft een Christelick ghemoet Met sorgh te sijn gheplaeght, Hy heeft soo rijcken Vader goet, Die voor hem wel sorghe draecht. Godts Enghel al rontom hem leght Ghelijck een stercke schans, Op wat manier den Sathan vecht, Soo en heeft hy doch gheen kans. Sijn lampe staet altijdt en brant Hy siet al heen en weer, En met de wapens inde hant, Velt hy sijnen vyant neer. Een Christen slaet niet inde lucht Noch op het onghewis, Als hy t'verganckelick ontvlucht, Vint hy t'gheen dat eeuwich is. 