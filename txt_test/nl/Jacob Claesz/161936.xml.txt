 EEn schey-Liedt om te singhen Tot Godes prijse siet, Om doort gheloofs volbrenghen Verstaet wel dit bediet Te hebben een betrouwen, Wanneer men scheyt // thooft neder leyt, Datmen mach sijn behouwen. met Paulus te belijden Al door die hope fris, Ick heb ghestreen het strijden, Seer goet vry en ghewis Het gheloof niet verlaten, Nu is mijn loon // des levens croon, Wt ghena wilt dit vaten, Met Hiskia seer fijne Oock mach segghen voorwaer, O Heere Godt divijne, Ghy weet int openbaer Hoe ick wandelde sane, Al in waerheyt // en seer planteyt, Van herten na u sane. Met Iob sonder vermijden Ick weet seyt hy certeyn, Doen hy was in sijn lijden, Dat mijn verlosser pleyn Levet die my sal wecken, Al uytter aert // namaels vermaert, Met dees huyt overtrecken. En ick sal Godt aenschouwen In mijnen vleesche schoon, Dit was Hiobs betrouwen, Laet ons oock na dees toon Staen met grooter begheeren, Soo moghen wy // namaels sijn bly, Daer gheen scheyden is meeren. Daermen sal sijn seer blijde Maer vrienden ghedenckt al, Gaet ghy vermaledijde, Dat scheyden droevich sal Sijn boven alle scheyden, Maer t'scheyden hier // dat is seer fier, Alsmen Christo verbeyden. 'T moet een mael hier doch wesen Daerom maeckt u gheree Om namaels seer ghepresen, Te zijn in goede vree, Met vreuchde eeuwelijcke, Al sonder ent // In s'Hemels tent, Hier toe went uwen wijcke. Oorlof in het besluyten Hebt eenderley ghemoet, In Christo wijckt niet buyten, Dat ghy raeckt onder voet T' sou sijn een scheyden quade, Dus wast nu stijf // aen Christus t' Lijf, Soo comt ghy tot ghenade. 