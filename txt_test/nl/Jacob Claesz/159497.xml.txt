 LAet hooren nu ghy Ionghe lieden Wat datmen hier geduerich vint, Dat niet naet zwarte graf moet vlieden Al door den doot des sondes kint. Verganckelijck is 'Menschen leven Niet anders dan het gras en caf, Is hy nu heden hooch verheven Morghen gaet hy al na het graf. Biet doch de stralen van u ooghen Och siet doch metter ooghen strael, Al op die Boomen die verdrooghen En roept het stervet altemael. BEgint van u jeucht sy vliecht henen Ia snelder dan den snellen pijl, De jonckheyt die is al verdwenen Het sterft al door des doodes bijl. RECHt en can de mens niet wel tellen Die sijn leven nu tellet lang, Maechden jonck, ende oock ghesellen Sy comen al in doots bedwanck. CORts hoorde ick noch eene tale Die tot my sprack uyt Godes rijck, Die my lest wacht, ick wel eerst hale, Och wilt doch waecken alghelijck. NEEmt ghy speelders nu uwe bollen Op uwen cloot dees spreucke schrijft, Naer den pael doe ick dy nu rollen Soo den doot na het graf my drijft. LIStich den tijt my is ontloopen Waer sal ick hem nu loopen naer, Och hadder yemant tijt te coopen Elck behoevet wel tijt voorwaer. DOCH TE Recht ic mijn eerste jaren Al van mijn kintsheyt niet en sie, Nochtans so wil ick voorder varen Ick soeck tijt, ende tijt ick vlie. Princesse jonck t'can hier niet dueren T'gheen eeuwich duert laet soecken wy, Wat is hier dat niet can versueren Maer 'teeuwich leven daer van is vry. 