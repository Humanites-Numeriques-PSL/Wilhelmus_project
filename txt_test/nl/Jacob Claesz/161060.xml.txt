 MYn Gheest onrustich is In oordeels recht onwis, Wat sult ghy Ziel aenvaerden? Natuer is vast ghehecht, En blijft des Werelts knecht Gheboeyt aen snoode Aerde. Die Aerde is vol strydt, Vol quellingh haet en nijt, Doch is soo op ghetoghen Van ramp en vuyl fenijn Dat zy is schoon van schijn, De Weerelt blyft bedroghen. Godts woordt daer teghen is Oncierlyck (maer ghewis) Voor wufte Weereldts menschen; Doch die het recht insiet, Vint vreede in verdriet, En wat zijn Ziel kan wenschen De Weerelt spoockt en raest, En steets de Mensch inblaest Het soet van quade lusten: Dies is myn Ziel verflout, Beangst en seer benout, En kan hem nimmer rusten. Natuer de Weerelt mint, Doch als de Gheest besint Wat loon sy komt te gheven; Soo moet sy inder yel Verkeeren haren ziel, Om buyten haer te leven. Sy gheeft maer ydel Lof, 'tWelck met den mensch tot stof Komt door den tydt verdwijnen. Daerom niet op haer bout, V self haer niet vertrout Om 'tgheen zy komt te schijnen. Maer soeckt Gods heylig woort, Gheloovich dat aenhoort, Soo salt een Ancker wesen; Dat uwe Ziel behoudt, En gheestelijck u trout, Aent Hemelrijck ghepresen. 