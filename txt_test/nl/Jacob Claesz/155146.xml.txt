 VVY dancken dy Godt Vader hooch ghepresen, V Soon Christi, Oock d'heylich gheest midts desen Drie eenicheyt, Een eenich Godt te samen, Die ons bereyt Een dis voor ons lichamen, Hebt ons ghespijst, En lieflijck gaen versaden, Ons ziel u prijst Voor u groote weldaden. Lof sy u Godt Die uwen milden seghen, Door u ghebodt, Rijcklijck gheeft hier beneven, Ghy spijst wat leeft, Na u goet welbehaghen, T'gheen adem heeft Mens en vee in dees daghen, En wat meer is, Inde lucht en op aerden, Groot sijt ghy wis Ende seer hooch van waerden. D'aerd ghy verciert Met cruyt coren en boomen, En het ghediert, Ossen Schapen, die coomen Vande berghen, En ander groen landouwen, Die sy verghen By duysenden daer houwen Vogh'len en meer, Oock Visschen t'sijn u wercken, Daer met ghy Heer Spijst d'menschen haer te stercken. Fonteynen goet Van varsch water sy springhen, De druyven soet, Den soeten wijn voortbringhen Die daer verblijdt, Godt en ons menschen t'samen, V name wijdt Sy lof en eer bequamen, Menschen en Vee Laeft ghy door u weldaden, Dit maeckt ghy ree, Tot nootdruftichs versaden. Prins exelent Prijs lof sy u ghy weerden, In s'Hemels tent, En hier al vander eerden Die ons bewijst, V miltheyt hier gheseten, En hebt ghespijst Ons met drincken en eten Ons ziel oock voet, En laeft door s'Gheests in schencken, Oock van ons goet Moeten wy d'armen schencken. 