 IN doots gewelt lach ic seere gebonden, Soo dat Satan my by na hadt verslonden, Daerom dan siet, wil ick met vliet Met hert ende met sinnen, Soecken altijt, Christum verblijt Om met hem comen binnen, Ick arme Pelgerem, Int nieuwe Ierusalem. Want sonder zijne hulpe in desen Ist alles niet also wy claerlijck lesen, Seer cranck en zwack, met sonden pack Sijn wy te seer beladen, Om gaen den padt // na die schoon Stadt Ende te comen binnen Ick arme Pelgerem, Int nieuwe Ierusalem. Daerom o Heere wilt mijn hulper wesen Ende my hier bystant doen in desen Want ick ben siet, ghelijck een riet Onmachtich cleyn van crachten, Om nu met vlijt, en desen tijt De schoone Stadt te winnen Ick arme Pelgerem, Int nieuwe Ierusalem. Want veel vyanden zijn hier nu bevonden Die ons seer tegen zijn tot allen stonden, Daerom o Heer doet ons bystant, En maeckt ons vry ontbonden Al door u hant seer tryumphant, Op dat ick mach besoecken, Ick arme Pelgerem, het nieuwe Ierusalem. Wilt my o Heere u ghenade gheven Dat ic mach vroech en spade sonder sneven, In die loop baen, seer recht voort gaen Ons voor ghestelt in desen, Ende voortaen, seer wijs beraen Prijs winnen uyt ghelesen, Ick arme Pelgerem, Int nieuwe Ierusalem. Al zijnder veel Vyanden op de bane Die ons hier altijt seer wederstane, Nochtans o Heer, door u gheween Moghen wy overwinnen, Staet ons by seer, meer ende meer Dat ick mach comen binnen, Ick arme Pelgerem, Int nieuwe Ierusalem. Helpt ons o Heere door u ghenade, Sterckt ons altijt seere vroech ende spade Seynt ons u gheest, in dit foreest Tot een trooster in desen, Dat ick mach comen onbevreest By u int Hemels wesen, Ick arme Pelgerem, Int nieuwe Ierusalem. Int nieuwe Ierusalem seer schoone Daer boven in des Hemels troone, Van fijne gout, seer wel ghebout Seer lieffelijck van binnen, De straten zijn, op dit termijn Heer brengt my tot ghewinnen, Ick arme Pelgerem, Int nieuwe Ierusalem. Daer altijt vreuchde is boven maten Volcomen blijschap sonder af laten, Seere verblijt, en vol jolijt Men daer by u sal wesen, En singhen siet, het nieuwe liet By u o Godt ghepresen, Al met vrolijcken stem, Int nieu Ierusalem. 