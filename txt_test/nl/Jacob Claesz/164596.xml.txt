 O Ziel ontwaeckt // u nu opmaeckt, Heft op t'verstant, Bedenct en smaeckt // t'Hemels genaeckt, En u vermant, Om te verstaen de crachten, En machten, En wat een goet // dat God zijn moet, Daer wy't al van verwachten. Want ist dat soet // is alle goet, Denckt dan beleeft, Hoe soet sijn moet // het gene vroet, Dat in hem heeft, Aller goeden gheneughde, En vreughde, Dees goets Fonteyn // tis God alleyn, Die uyt geeft alle deughde. En dit goet siet // en is soo niet, Soo men bevint, Als d'aerts geniet // en dinghen siet, Dit wel versint, Die gheschapen zijn waerlijck, Ia claerlijck, Tis soo veel meer // als Scheppers eer Streckt boven t'schepsel waerlijck. Is t' schepsel goet // dat groeyt en broet, Den Schepper denckt, Hoe mild' en soet // die dan sijn moet, En soo t'vreught brenght Ter saligheyt verheven, Te leven, Hoe vol geneught // moet zijn die vreught, En alles heeft ghegheven. Wijsheyt en const // de ziel ghesont, Heeft in ghedacht, Een groote gonst // en waerde jonst, Hoe hoogh gheacht, En lieflijck moet hy wesen, Ghepresen, Die de wijsheyt // maeckten bereyt, En al wat meer magh wesen. Soo oock uyt giet // veel wellust siet, De dinghen schoon, Die geen verdriet // maer vreugt aenbiet: Denckt dan ydoon, Wat wellust is woonachtigh, Waerachtigh, In hem ghewis // die Fonteyn is Van dees gheneughten crachtigh. Dit dan bedenct // wat dien geschenckt Sal worden soet, Diet wort ghehenght // te zijn gemenght, Al met dit goet, Oock wat by hem ghepresen, Niet wesen, En wat hy siet // sal hebben niet, T'sal na sijn wenschen wesen. Waerachtigh hy // sal hebben bly, Wat hy begheert: En tgheen hy vry // niet wil in ty, T'al van hem keert, Opent u hert en ooren, Te vooren, Hoort wat gheschiet // hier na met vliet, Die uyt God is gheboren. Mijn ziele goet // nu smaeckt hoe soet Dat is de Heer, Die hier weldoet // sijn kind'ren vroet, Hier na noch meer, s'Lichaems en des ziels goeden, De vroeden, Hy namaels geeft // dat gheen oogh heeft Ghesien, noch hert vermoedet. 