 GHy al die u nu hebt begheven In dees tijt op ten smallen baen, Welck leyt totten eeuwighen leven: Wilt nu doch vromelijck voor gaen. VERlaet nu al u s'vleesches lusten En volghet Christum uwen Heer, Wt liefden als die welgherusten Bewijst u nu als rancken teer. Te dragen vrucht heerlijck en schoone, Tot prijs van Godts heylighen naem: Wilt u so alle tijt betoonen, Och mijn vrienden allegaer. In al u doen hebt doch voor ooghen Christum uwen Heylandt seer fijn En wilt nu uyt al u vermoghen Seer neerstich zijn navolghers sijn. Al schijnt het vlees wat zwaer te wesen Ghedenckt doch altijt op die vreucht, Die u sal ghewerden na desen Ist dat ghy trou volhert in deucht. Claerlijck spreeckt Christus wilt dit vaten Wil my yemant nu volgen naer, Die moet zijn eyghen leven haten En nemen zijn cruys openbaer. OP hem en volcht my naet betamen Want die zijn leven dit bekent, Behouden wil die sal met schamen Dat verliesen in groot elent. Soo laet ons nu te recht versinnen Of wy nu alle zijn beraen, Om Christum te volghen uyt minnen, Ghelijck hy ons is voorghegaen. Die is ghegaen alsoo wy lesen Door druck en oock door lijden zwaer, In sijn rijck schoon en uytghelesen, Daerom laet ons nu allegaer. Op desen wech oock neerstich treden Hy leyt ons na des Hemels troon, Tot die eeuwighe rust en vreden, Daert seer lieffelijck is en schoon. Claerlijck laet ons dit nu doorgronden En desen wech wandelen claer, Op dat wy dan na desen stonden Moghen met duytvercoren schaer. Heerlijck en schoon werden verheven Met witte kleederen aen ghedaen Die Christus de ghene sal gheven, Die hier recht in zijn weghen gaen. TE Recht sal hy haer gaen beloonen Met vreucht en blijschap openbaer, En met den croon der eeren croonen Op den Berghe Zyoen voorwaer. Hier toe wilt ons o Godt verheven Door uwen gheest maecken bequaem, Dat wy hier namaels sonder sneven Moghen by u comen te saem. 