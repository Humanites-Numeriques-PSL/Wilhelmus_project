 DEn schoonen aenghenamen tijt Ist nu dit doch ghedachtich zijt, Daerom wilt nu in desen Den Heer van herten vresen, V Ydel wesen nu verlaet Ende wilt doch tot uwer baet Den Heer nu vast aencleven, En naer zijnen wil leven. Fijn gheeft u opten smallen padt Die daer leyt na de rijcke stadt, Welck is vol alder goeden Wilt u doch daer nae spoeden. CHeen ander wech wilt kiesen saen Dan Christus u is voor ghegaen, Die door veel druck en lijden Ginck int eeuwich verblijden. EN hy verlost ons vanden doot Met zijnen dierbaer bloede root, En versoent ons al gader Met zijnen lieven Vader. MAER willen wy nu dees ghenaet Tot ons trecken vrienden verstaet, Soo moeten wy in desen Oock zijn navolghers wesen. TEN Sal ons moghen baten niet Al t'lijden Christi dit in siet, Soo wy in desen stonden Noch blijven in ons sonden. Daerom beminde inden Heer Laet ons doch nemen onsen keer, Alleen tot dees Fonteyne Hy sal ons maken reyne. Onse sonden sal hy seer claer Van ons wech nemen allegaer, Is dats ons maer van herten Door rou en leetschap smerten. Claerlijck roept hy int openbaer Al die nu zijt belast seer zwaer, Met u sonden gheresen, Comt al tot my in desen. Heylsaem sal ick vermaken u Neemt mijn jock op u en leert nu, Van my dat ick ootmoedich Ben en van herten goedich. Te recht sult ghyse vinden soet Ruste voor uwe Ziele goet, Want mijn jock seer vreuchtrijcke, Is soet en lieffelijcke. En mijnen last dit doch bekent Die is seer licht om draghen jent, En die haer in dit leven, Nu neerstich toe begheven. Recht sullen die na desen tijdt Met my int eeuwighe jolijdt, Altijdt in vreuchden wesen, Van alle druck ghenesen. Wilt dit doch neerstich dencken naer Och mijn beminde allegaer, En u doch nu bereyden, Om den Heer te verbeyden. In danck ontfaen wilt doch dit Liet Het is van reyner minne siet, Wt liefden naet behoren, Ghedaen aen u vercoren Oorlof hier meedt op desen tijdt Laet ons voor 'slot doch nu met vlijdt, Onsen tijdt recht besteden, Dat wy hier naer in vreden. Moghen weder comen by een By den Heere hier boven reen, Daer toe wensch ick met namen Dat Godt ons helpe Amen. 