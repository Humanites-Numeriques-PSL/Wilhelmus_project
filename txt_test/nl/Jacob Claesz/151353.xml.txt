 AEN siet Godts wonder wercken al Wilt die te recht aenschouwen, Groot ende veel is het ghetal, Gheen sinnen cant onthouwen Van alle Schepsels groot en kleyn, In Hemel ende aerden, Wilt dit ghemeyn // wit dit ghemeyn Vertellen desen hooch vermaerden Sijn wercken reyn. CLAEr helder is der Sonnen schijn Hoe claer moet dat licht wesen, Diet al verlicht in Hemel fijn, Daert al van is gheresen Wonder om begrijpen // wie sal, Ia wie sal sijn ghenade, Verconden al // verconden al Ghebruyckt u tongh vroech ende spade Hier toe int dal. Slaet hier af vry gheluyt met cracht Met eenen vierich herte, Dat wonder dat Godt heeft ghewracht, Al sou ghy lijden smerte Vertelt Godts liefde, tsoet ghesicht, Int schencken van sijn Soone, Dat clare licht // dat clare licht, Dat settet hooch en wel ten toone Met goet bericht. IAE dit laet sijn uwe arbeyt Roept en vermaent die menschen, Wt Liefd' ende ghehoorsaemheyt, Na Christi rijck wilt wenschen Slaet die Basuyn vroech ende laet, Dat die menschen op waecken, Al metter daet // al metter daet Op dat sy alle moghen smaecken Godes ghenaet. COPeren of Metaels trompet Blaest niet // maer Godts woort reyne, Gheen menschen dicht daer by en set, Maer die waerheyt alleyne Blaest soo met eenen toone soet, t'Euangelijs bly mare, Wt vierich gloet // uyt vierich gloet Op dat alsoo die menschen schare Doen rechte boet. SOO hoort dees raet bereyt u wel Neemt waer u eyghen ganghen, Voor al teghen die pijlen fel, Al van den Vyant stranghen Noyt schalcker list met schoonen schijn, Als dijdel eere schadich, Tis dootlijck fnijn // tis dootlijck fnijn Tis voor die Ziele seer moordadich Maer t'schijnt goe wijn. Peynst altijdt op ws Heeren eer In alle uwe reden, En op s'menschen salicheyt meer, Tracht na Liefd' ende vreden En leert u meesters seden wel, Reynhertich en ootmoedich, Sachtmoedich snel // sachtmoedich snel Soo sal stichten u leere goedich Na Godts bevel. Paulus een oprecht Christen helt In yver vierich brande, Een navolgher Christi int velt, Toont dat als een valjande En wilt dat wy hem volghen na, Recht als hy Christus dede Sijt vroech en spa // sijt vroech en spa Al in aendachtighe ghebeden, Tis Christi rae. SOO Neemt van my dit Liet in danck Mijn Broeder inde Heere, Denckt op dat groote loons ontfanck, Weest vierich in die leere Een onverganckelijkce Croon, Gheen hert en cant bedincken, t'Hemels Licht schoon // t'Hemels licht schoon Ghelijck die Sonne eeuwich blincken In s'Hemels troon. 