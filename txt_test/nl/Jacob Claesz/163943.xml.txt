 VVAt is den loop int de aertsche baen Meer dan een droevich strijen Och cost mijn Ziele dit verstaen, Sy sou den Hemel vrijen. Maer ons ghemoet dat nimmer rust Och arme aertsche slaven, Schept in een yd'le wensch meer lust, Als in des Hemels gaven. Want stadich wenschen wy na meer Tis nimmer eens te deghen, En daet'lijck wederom afkeer, Soo haest het is verkreghen. En schoon Godt t'al nae wensch my gaf En ick most morghen sterven, Het goet bleef hier, en ick int graf, Mijn Hemel most ick derven. En of ick bleef twee Ewen groot Men moet toch een mael scheyden, Hoe meerder vreucht, hoe droever doot, Och taerts doe ons verleyden. En of tgheviel, twelck niet gheschiet Dat eeuwich ick sou leven, Heel out en cout gheen meer verdriet, Als vrienden ons begheven. Dus Ziele wilt ghy rust ontfaen T'niet hebben can niet wroeghen, Wenst tgeen ghy meucht, vliet sotte waen Dijn rijckdom ist t'ghenoeghen. Want niet ist hier int aertsche dal Meer dan een droevich sterven, En liefd' u Godt soo hebt ghijt al, Soo hoeft ghy niet te derven. 