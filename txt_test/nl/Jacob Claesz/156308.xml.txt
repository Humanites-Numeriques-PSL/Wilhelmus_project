 GHenade ende vrede Wensch ick u Broeder mijn, De cracht des Gestes mede Om te verstercken dijn, En also vast mocht houwen In liefdt en eenicheyt, Om namaels te aenschouwen Godt in zijn heerlijckheyt. CLAErelijck wilt versinnen Wt Godes crachtich woort, V naesten te beminnen In liefden soo't behoort, Om neerstich voor te draghen Godes woort ende leer: Wilt hier in niet vertraghen Maer doch toe nemen meer. Soo laet u niet beweghen Maer hout hier in goe maet, Al comen u hier teghen Veel boose winden quaet, Maer wilt u doch vast houwen Aen Godes crachtich woort: Wilt u daer op vast bouwen Ende volherden voort. IA Godes woort en leere Twelck suyver is en reyn, Wilt uwen naesten teere, Mee deelen int ghemeyn, Wilt haer dat oock voort draghen, In rechter vrientlijckheyt, V selven niet behaghen Door waer ootmoedicheyt. Cloecklijck wilt u bewijsen En niet versuymen voort, Vwen naesten te spijsen, En troosten met Godts woort, Op dat soo mach vermeeren, Het rijck Christi bequaem, Tot lof van Godes eeren En prijs van sijnen naem. Poocht u met neersticheden Inden gheloove sterck, Aendachtich voort te treden, Dat ghy met daet en werck, V naesten meucht vermanen Om int gheloof vruchtbaer, Seer neerstich voor te gaene Sonder afwijcken zwaer. SOO wil ick u hier mede Nu en tot allen tijt, Wenschen des Heeren vrede Om met herten verblijt, Te verwachten in vreuchde Des Heeren toecomst saen, En met grooten gheneuchde In zijn glory te gaen. Wilt dit van my ontfanghen, Wt Broederlijcke aert, Laet ons al met verlanghen Ons toonen onbezwaert, Om malcander te stichten Met Godes woort en leer. Godt die wil u verlichten In deuchden altijt meer. 