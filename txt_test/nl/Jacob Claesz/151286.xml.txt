 AEnmerckt met vlijt wel Godes woort Met neersticheyt aenhoort En vierich gaet oock voort, Den Heer al met accoort Wilt loven onversmoort In rechte wederboort: Wilt hem na gaen hoort dit belijt Want het u ziel is groot profijt Om na eeuwich te leven Met Christo d'Heer ghebenedijt, Hem eert en dient met alle vlijt Soo sal hy ruste gheven. Den Heer die moet hier sijn gheeert Sijn lof moet sijn vermeert, In hem glorificeert, Na zijn wille useert Versaeckt en persiqueert, En uwen moet verneert Want Godt de Heer alleen hooch is, Een Schepper van alles ghewis Looft hem al sonder sneven, V wil laet zijn in hem vry fris, Soo sal u vreuchd' niet moghen mis Naemaels wert ghy verheven. Wie hem verneert seyt Christus claer Die wert int openbaer, Naemaels verhoocht tis waer, Dus Christen allegaer Al valt het dat vleys zwaer, Door strijt tsy hier of daer Soo stelt u cloeck en fijn Teghen des werelts lijn, Doort gheloof wilt verwinnen, Alle boosheyt in desen tijn, Wacht u al voor eenich qua schijn Wilt Godt alleen beminnen Prinslijcke vrienden delicaet, Die door dat eeuwich zaet Zijt vry van s'Duyvels smaet, Dus nu in eenen graet Soo laet ons Christus raet Nu gaen al inder maet, En troulijck blijven staen Sonder daer af te gaen Soo sullen wy ontfanghen De croon des levens hoort t'vermaen, Die sullen Gods kinderen ontfaen Loof Godt met blyde sanghen. 