 O Menschen aenhoort doch ghy creatueren En wilt betreuren, u sonden al: Want het naect seer den dach des Heeren Die met verseren haest comen sal, Om dan elck een te loonen Na dat hy heeft ghedaen, Goet oft quaet wilt verstaen Niemant mach hem dan verschoonen. Die goede sullen blyschap ontfanghen En met verlanghen, werden ghecroont, Verlost bevrijt van vreese banghen Die hier zijn gangen, ter deucht betoont: Maer de quade met schanden Sullen int helsche vier Vol pijn en zwaer dangier Gaen daert eeuwich sal branden. Och laet ons dit te recht aen mercken, En in goe wercken, altijt voort gaen En den Heer bidden dat hy wil stercken In s'werelts percken, ons ganc voortaen, Op dat wy niet en comen Hier na in droefheyt groot, In de eeuwighe doot, Ende het zwaer verdomen. Maer dat wy hier na mochten geraken Tot ons vermaken, in s'Hemels tent, Daer blijtschap is in alle saken Des laet ons waken tot inden ent, En nochteren zijn bevonden: Want ons weder perty, Gaet om soecken of hy Hier yemant mocht verslinden. Dien wederstaet stercklijck en blijden In desen tijde, int gheloof vast Op dat ghy daer van niet gaet glijden, Oock tot u lijden niet wert verrast Ende verliest in desen Van dat ghy hebt ghewracht, Ende hier hebt volbracht Maer vollen loon crijcht ghepresen. Dringt nu, dringt nu met gewelt binnen Met stercke sinnen, u dapper stelt, Al ist dat d'werelt u lockt tot minnen Niet met haer inne, gaet want het ghelt V t'leven wilt aenschouwen Soo Salomon schrijft claer, Daerom gaet niet met haer Anders comt ghy in rouwen. Het rijck der Hemelen moet gewelt lijden Aen alle sijden tis openbaer, En die gheweldighe tot allen tijden, Sonder vermijden nement tot haer Dus gaet door d'enghe poorte, Ende op den wech smal Wort van s'Heeren ghetal Betracht de nieu gheboorte. Want ten sy dat ghy zijt wederboren O mens wilt hooren, soo Christus seyt, Of ghy meucht niet zijn uytvercoren Maer blijft verloren des niet verbeyt, Op dat ghy dan seer schoone Hier na meucht zijn verheucht, Vol blijschap ende vreucht, Ende ontfanghen de croone. 