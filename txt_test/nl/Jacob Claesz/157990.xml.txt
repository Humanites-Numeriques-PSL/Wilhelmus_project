 IN danck wy dit ontfanghen Na u was ons verlanghen, Vrede moet u oock sijn, Vrede moet u oock sijn Vanden Heere hier boven, Voor al wy hem seer loven Die ons tsamen bracht fijn. AN zijn woort laet ons houwen Alle ydelheyt schouwen, En spreken singhen soet En spreecken singhen soet, Van Godts Wetten en zeden, Oock ander goede reden Die t'hert vermaken doet. IA zijn woort laet ons spreken, En mijden qua ghebreken, Schouwen dydel geclap, Schouwen dydel gheclap, Want al onnutte reden Die wy met ons mont deden Comen in rekenschap. COmen sullen wy waerlijck Voor Godts Oordeel vervaerlijck, Daer d'achterclappers quaet, Daer d'achterclappers quaet, Of die aer qua clap gheven Voor den Heer sullen beven Dan voor haer is gheen raet. Beminde inden Heere Dit laet doch nimmermeere Wt onser herten gaen, Wt onser herten gaen In ons woorden en wercken, Laet ons dit wel aenmercken Dat wy moghen bestaen. SOO oock in Godes vresen Met een stichtelijck wesen, Laet ons vermeyen gaen, Laet ons vermeyen gaen Op weghen en Landouwen, Ende daer wel aenschouwen Godts wonderwercken saen. Niet te vergheefs gheeft d'Heere Bloemtjes schoonheyt, en meere Der soete voghelen sanck, Der soete voghelen sanck, Tis om te sien en hooren, De soeticheyt te vooren En schoonheyt Godts plaeysant. VAN DEse Heerseer goedich Comt talles overvloedich Wat onse ooghen sien, Wat onse ooghen sien: Wat d'oor hoort wilt dit vaten Wat ruyckt in de neusgaten Wat de tongh smaeckt met yen. Recht wat wy voelen meden Met hant of ander leden, Talles van d'Heere is, Talles van d'Heere is, Laet ons in hem verblijen En hem ghebenedijen Met woorden wercken wis. Yeghelijck van u tsamen Dancken wy oock met namen Dat wy u welcoom zijn, Dat wy u welcoom sijn Twelck ghy aen ons laet blijcken, Met wort en daden rijcken Danck sy u daer voor fijn. Prince ons Godt verheven Laet maer int eeuwich leven, Al by de vrome schaer, Al by de vrome schaer Ons daer oock welcoom wesen, Van alle druckt ghenesen Wy daer sullen sijn claer. 