 TReet nu op Christi paden, O jeught, tis meer dan tijdt, En wilt u niet beraden Met vlees of bloet subijt, Maer u tot God met vlijt Wilt keeren, en op houwen Van sond', op d'Heer wilt bouwen, Op dien hoeck-steen altijt. Recht om gort uwen lenden, Brenght goede vruchten voort, Dringht neerstelijck ten enden, Al door de enghe poort, Met ghewelt soot behoort, En wilt den strijdt beginnen, Soo sult ghy overwinnen Die oude lusten snoot. Ya als de wijse maeghden, Die hare lampen goet Hadden, des sy behaeghden Hare Bruydegom soet, Met oly overvloet, Wilt u lampen vercieren, Met deught en goede manieren, Hier naer u beste doet. Nae de liefde wilt haken, Reyn suyver onbevleckt, Laet u lichten nu blaken, V sedigheyt perfect, Met sout u woorden deckt, Wiltse altijt besprenghen, Goede vruchten voort brenghen, T'ghebedt tot God opstreckt. TGeen wy voor moeten schromen, Is 'tschijn-heyligh opset, Wy moeten zijn als vromen, Hertelijck onbesmet, Ootmoedigh int ghebedt, En sachtmoedigh bevonden Sullen wy tallen stonden Sijn, na des Heeren wet. EN ghy sult wilt versinnen, Ist dat ghy blijft voorwaer, Met liefde reyn van binnen, Comen by Christus schaer, Och wat een vreught is daer, En sal daer eeuwigh dueren, Innen des Hemels mueren, Hier na schickt u te gaer. GEReet schickt u al tsamen, Recht opten smallen padt, In liefden nae 't betamen, Daerin soeckt al u schat, Tot dat wy in de stadt Seer lustigh moghen comen: Dus loop vry sonder schromen, Wort niet moed' ofte mat. Aen u DOCHTER vercoren, Heb ick dit nu ghedaen, Laet ons naet beste sporen, Wilt dit in danck ontfaen, Dus wilt altijdt voortgaen, V naesten een licht wesen, Dan sult ghy hier na desen, D'eeuwighe Croon ontfaen. 