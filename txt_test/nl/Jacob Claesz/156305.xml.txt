 GHenade ende vrede Moet u altijdt gheschien, En cracht des gheestes mede, Met liefde boven dien Van Godt d'Hemelschen vader Door Christum sijnen Soon, Die wil ons alle gader Gheven des levens croon. Mijn alderliefste Vrouw En Suster inden Heer, En maeckt door ghenen rouwe: Maer troost u door Godts Leer, Daer sult ghy toost in vinden Al valtet t'vleesche zwaer, Laet u licht voor den blinden, Lichten int openbaer. Wilt vast op Godt betrouwen Hy verlaet zijn volck niet, Al sijt ghy int benouwen, Want Godt sullecks wel siet, Hy en sal niet ghedoghen Als dat ghy wort becoort, Al boven u vermoghen Dus blijft vast by sijn woort. Al sijt ghy my benomen Na't vlees op dit termijn Ick hoop by u te comen Daer meerder vreucht sal sijn, Daer wy dan domineren, Over d'vyanden wreet, En eeuwich tryompheren Al met dat witte kleet. Als dander sullen suchten Wy dan in vreuchden gaen, En sullen met ghenuchten, Voor den berch Syoens staen, Daer wy dan vrolijck singhen, Dat goede nieuwe liet, Als meste Calvers springhen En vry zijn vant verdriet. Dus wilt altijt ghedencken Op Godts beloften groot, Hy sal u minlijck schencken In uwen mesten noot, En wilt doch niet vertsaghen Al comense listich aen, Het vlees moet sulcks verdraghen Maer tsal haest zijn ghedaen. Wilt vromelijcken strijden Teghen u vleys en bloet, Siet niet om aen alle zijden En grijpt doch eenen moet, Godt sal u wel beschermen Als u de vyant quelt, Kruypt vast in zijnen ermen Soo sult ghy houden t'velt. Godt wil u dus beproeven Of ghy hem weerdich zijt, Hy wil niet langher toeven In desen quaden tijt, V leven wech te rucken Soo wort ghy niet verleyt, Door eenighe qua stucken Of Satans listicheyt. Oorlof wy moeten scheyden Al zijn wy twee een lijf: Wilt my by Godt verbeyden Mijn alderliefste wijf: En wilt Godt voor my beden Dat ick u volghen mach, Altijt in goede zeden Tot inden laetsten dach. Och mocht het Godt behaghen Dat ick u volchde naer, En u mocht helpen draghen V bitter lijden zwaer, De heer wil u becrachten Dat ghy mocht blijven staen, Tot een eeuwich ghedachten Schenck ick u dit vermaen. 