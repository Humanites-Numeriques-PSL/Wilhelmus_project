 O Ziele mijn soeckt uwen rust, Alleen in Godt verheven, Naer hem sy uwes herten lust In hem alleen is tleven Dus hem alleen verkiest, En u selven verliest Scheyt af van t'aertsche soecken, Soeckt t'een noodich voorwaer Dat is in Godt seer claer, Wilt u o ziel Manlijck vercloecken. Laet u bedecken niet van schijn Al ist al schoon door reden, Tschijnt ghesontheyt maer tis fenijn, Ghy moet Christo na treden Laet jaghen die met lust, Int aerts loopt sonder rust Laet die dooden begraven, Haer dooden spreeckt die Heer, Volcht my na // oock mijn leer, En blijft niet langher eyghen slaven. Wilt ghy wandelen claer en licht Voor Godts aenschijn in vreden, Keert heel in Godt // die onder richt, V o mijn Ziel met reden Ontdeckt en openbaer, Wert u hert int licht claer Ghy wert gheleyt, van deene, Claerheyt tot dander schoon, Int aenschijn hooch ten toon Christi // u heyl en toost alleene. Dan mach u deeren ghenen noot Noch doot // pijn groot // noch Helle, Of ghy als snoot // wert uyt gheroot, Elck u verstoot // seer felle Als u Ziel Godt bevint Dat ghy sijt sijn Lief kint, T'mach u schaden noch letten, V padt en schat is Godt, Ws herten deel en lodt Hier in o Ziel wilt u troost setten. O Ziel wat een grooten rijck doom Is dit mocht ghijt erlanghen, Maer dat men siet, vergaet als droom, Verloren sijn haer ganghen Die daer aen hanghen thert, Met verlanghen en smert Om rijckdom ende schatten, Een ydel eer tot spot, Werden sy al voor Godt Haren schat verteeren de matten. Maer Godt der vromer loon alleen Is een verblijder schoone, Die naer gheween // by hem ghemeen, Brengt sijn Schaepkens ydoone Een Croone // reyn van Gout, Daer men eeuwich aenschout Sijn aenschijn schoon en blijde, Daer wert heel af ghedwaen, Der uytvercoren traen Daer blincken sy, bly, wit in sijde. Denckt eens o ziel so ghy vroom strijt Een kleyne tijdt, met weenen, Wat een jolijt, en hoe verblijdt, Als dan ghy sijt, met eenen Al tgheselschap eenpaer, Abram, Isack voorwaer Iae al die schaer en helden, Die dan met u en ghy, Met haer eeuwich sult bly Sijn, en Godts lof eeuwich vermelden. Op die Berghe Syons lieflijck Daer Godes Soon ydoone, Sal gheven sijn kindren ghelijck, Palmen en slevens croone En leyden haer een paer, Aen slevens Fonteyn claer Int Paradijs vol lusten, Vol soete melody, In s'Hemels wesen vry Hier in o Ziel sult ghy dan rusten. 