 GEluck en vrede Wensch ick u siet, Die hier ter stede Hebben met vliet Haer nu begeven In d'echten staet: Die Heer verheven, Tot uwer baet, Die wil u coen, Segheningh doen, Op dit seysoen, Dat u niet qualijck gaet. Dees staet ghepresen, Van God seer wijs, Is soo wy lesen, Int Paradijs Inghestelt weerdigh, God schiep bequaem, Adam goet eerdigh En gaf hem saen, Een hulpe jent, Tot sulcken ent, Dat sy bekent, Soude God dancken gaen. Ghy twee te samen, In d'echt ghepaert, Hebt liefd' bequaemen, Malcander waert, Soo sal de Heere, Aen allen cant, V seeghnen seere, Dan tryumphant: V kind'ren fijn, Sullen hoort mijn, Als spruytjes zijn, Aenden Wijnstock pleysant. Wilt oock beminnen V Huysvrou soet, Met hert en sinnen, In u ghemoet, Als Christus vooren, Oock heeft ghedaen, Sijn Bruydt vercooren, d'Ghemeente saen, O liefde groot, Hy heeft den doodt Voor haer minjoot, Ghestorven seer belaen. Vrouw Bruyt oock sedigh, V man aencleeft, Weest met hem vredigh, Hem eere gheeft, Een vrientlijck weesen, Hem doch toe draeght, En hem wilt vreesen, Oock niet beclaeght, V man voortaen, Weest onderdaen, Wilt soo voort gaen, Als Sara heeft ghewaeght. Oorlof ghy Prince Bruydegom weert, Met u Princesse Vrou Bruydt vermeert, Wilt het ten lesten, In danck ontfaen, Houtet ten besten, Ons slecht vermaen, De Heer seer goet, Gheeft liefde soet, En u voorspoet, Dat gheef u God bequaem. 