 MIjn Iock is soet seer fijne Mijn last is licht, Spreeckt Christus hoort na mijne Dus met ghesicht Seer wel ghesticht, Wilt dit te recht aenschouwen Al met een vast betrouwen, Teghen u selven vicht. Wilt u wapenen crachtich In desen tijdt, Want het boose is machtich, Breet ende wijdt Veel haet en nijdt, Met onrecht aen al sijden, Aen u sonder vermijden Dat al draecht ende lijt. Van u salmen quaet spreken En leet aen doen, Dit lijt al sonder wreken, In dit saysoen, Wilt u gans spoen, Altijdt sonder af laten, Te lijden s'menschen praten, Als sy lieghen seer coen. Die u te cort doen mede Haer niet benijdt, Blijft staende inde vrede, Vromelijck strijdt Niemant ter spijt, Maer om Godt te behaghen, Hier in wilt niet vertraghen Looft Godt ghebenedijt. Die u aendoen veel lijden Tis hoe oft is, Wreeckt het tot ghenen tijden, Soo sijt ghy fris Vry en ghewis, Het jock sal u soet smaecken, En den gheest seer vermaecken Gods rijck mach u niet mis. Wanneermen u verjaghen En nemet dijn, Dan en wilt niet vertraghen, Danckbaer te sijn, Mijdt boose schijn, Wilt vrolijck u begheven, Om na Godts wil te leven Tis u Ziels medecijn. Paulus cont overvloeyen Alsoo ick las, Al door des gheests verfroeyen, Hoe wel hy was Al op dat pas, Arrem na s'menschen achten, Op Christo ginck hy wachten Die troosten hem seer ras. Hooch ende leech ghenoeghen Hadt hy gheleert, Hier na wilt u oock voeghen, Gans onbezweert, Blijft onverveert Met blijschap inden gheeste, Dit acht al voor het meeste Godts naem gloryficeert. Hebt ghy soo een begheeren Wt liefden schoon, Gheen prijckel mach u deeren, Des levens croon Wert uwen loon, Soeckt ootmoedich te leeren, En sachtmoedich vermeeren Van Christo seer ydoon. Wel dien die groote lusten In Godts Wet heeft, Die sal in blijschap rusten, En Godt hem gheeft Die niet en sneeft, Namaels eeuwich en schoone, Vreucht in des hemels troone Dus hier na Christus leeft. Overdenckt nu het lijden Ellick int sijn, Alst is volbracht in tijden, Tis medecijn Soeter dan wijn, Lichter dan ander menschen, Die leven na haer wenschen Ist met u verstaet mijn. Want die hier suypen brassen Thert wert bezwaert, Haer vreucht is wech seer rassen, Den tijdt niet spaert En wie vermaert, Wil wesen in dees tijden, Hy is niet sonder lijden Swaer ist jock van dees aert. Maer ghy in alle dinghen Bedenckt het ent, Het sal u vreucht toebringhen En t'smaeckt seer jent Soeter bekent, Dan honich inden monde, Neemt dit ter herten gronde Tis soet fijn exelent. Denckt dat Christus veel lijden Hier ghehadt heeft, Om u van doot te vrijden, Op dat ghy leeft Dit recht aencleeft, In d'gheest wilt vrolijck singhen, En uwen vleys bedwinghen Waer door ghy haestich sneeft. Denckt op het lest seer blijden Hoe Christus seyt, Comt ghy ghebenedijden, In eeuwicheyt Twert u bereyt, Wt ghenade verheven, Crijcht ghy dat eeuwich leven Met vreuchden ghy dan meyt. 