 AEn siet doch op dit pas Hoe Abraham ghepresen, Sijnen knechte seer ras, Ghesonden heeft in desen Voor sijnen Soon gheresen, Te halen eenen Bruyt, Om sijn Vrouwe te wesen Die hy heeft vercoren uyt. Alsoo heeft oock mee nu De Vader hooch verheven, Des Hemels om tot trou, Voor sijnen Soon beseven Sijn knechten hier beneven, Ghesonden op dit pas, Om een reyn Bruyt int leven Die naer hem ghesint was. De knecht is uyt ghegaen Al tot Rebecca schoone, En sprack hoort mijn vermaen, Al van sijns Heeren Soone Die eenich in persoone, Toe quam alles contant, Gout Silver al ydoone Kemels Ezels pleysant. Soo sijn Godts knechten mee O dochter uyt ghelesen, Ghecomen om in vree, V te brenghen met desen Eenich Soone ghepresen, Veel heerlijcker valjant, Als Isack nu gheresen Mach wesen tryumphant. Isack die was wel rijck Gheseghent vanden Heere, Met Gout Silver ghelijck, Ossen Schapen en meere Ezels Kemelen seere, Knechten Maechden en Lant Twelck al tot hem most keeren, Dat daer was abondant. Maer uwen Coninck schoon Is gheseghent heerlijcke, Van Godt met vreucht ydoon En blyschap gheestelijcke, Tis daer alles seer rijcke Wat men verdencken mach, Schoonheyt en dierghelijcke Twelck gheen ooghe en sach. Rebecca is ghegaen Door reyne Liefde vierich, Doen sy hoorde t'vermaen, Van Isaack manierich Ende quam seer begierich, Verliet het alles snel, Haers Vaders huys bestierich Om haer Bruydegom wel. Hoort dochter en neycht nu Door Liefde ende minne, V ooren doch seer trou, En alle uwe sinnen Gaet uyt tot u ghewinnen, Vws Vaders huys met Zee, Met Rebecca om binnen Comen by u Lief mee. Isack die ginck doen stil Des avont opten velde, Op dat hy na sijn wil, Hem wat bedencken welde, Doen hy sijn ooghen stelde, Opwaerts soo sach hy daer, Kamelen met ghewelde Comen voor ende naer. V Coninck met bescheyt Die is oock uyt gheganghen, Sijn Rijck en heerlijckheyt, Al inde werelt banghen Ende is daer ghehanghen, Ellendich aen het cruys Om u al met verlanghen Te brenghen in sijn huys. Rebecca heeft oock ras Haer Bruydegom sien gane, Daer sy noch verre was En met liefden belane, Daelden seer wijs berane Van haer Kemele snel, Op dat sy mocht seer sane Comen by haer Lief wel. Aenschout nu oock voortaen V Coninck in zijn lijden, En stelt nu oock bequaem Hoocheyt schoonheyt besijden Des werelts en wilt mijden T'vleys lusten hier present Waer met Satan comt strijden, Daer van u herte went. Doen heeft Rebecca haer Gaen vercieren ghepresen, Op dat sy doch seer claer Haer Bruydegom met desen, Mocht wel ghevallich wesen, En hem behaghen goet: Maer siet hoe uyt ghelesen Dat hy haer ontfangt soet. Also o dochter reyn Wilt u nu gans vercieren, Met deuchden int ghemeyn In alderley manieren V ganghen wilt recht stieren, Tot u Bruydegom ras, En met Liefde seer vierich, Wandelen op dit pas. Isack ontfinck doen claer Sijn Bruyt seer blijdelijcke, Ende quam en bracht haer, In sijn huys vriendelijcke Ende seer autentijcke, Hy doen vertroostet was, Vanden doot seer droeflijcke, Sijns Moeders op dat pas. Noch veel heerlijcker schoon Sal u Coninck verheven V brenghen in sijn troon Al in het eeuwich leven, Seer vrolijck sonder sneven, Ghy daer sult sijn pleysant, O dochter hier beneven Al int beloofde lant. Daerom soo segh ick nu Vliet snel de sonde spoedich, Ende met Liefden trou, Verciert u seer ootmoedich Gaet tot hem uyt seer goedich, Want hy het weerdich is, O reyne Bruyt lanckmoedich Dat behaecht hem ghewis. Soo sal hy oock seer groot Hem verblijden Lieflijcken, Van u ghy die waert doot, Maer nu leven seer rijcken Daerom wilt niet om kijcken, Naer de werelt onsoet, Met u ganghen en wijcken Gaet die Bruyd'gom te moet. 