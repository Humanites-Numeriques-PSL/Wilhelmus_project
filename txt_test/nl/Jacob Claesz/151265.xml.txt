 AENhoort o menschen tsamen Rijck arm Ionck ende out, Wilt u de sonde schamen, Niet langher t'quade bout Hoort die Basuyn van Godes woort, En leeft doch naet betamen, Eer u den doot versmoort. AL is de werelt blijde LEert die wel kennen siet, Rontsom breet ende wijde, Toont sy schoon // maer tis niet: Haer vreuchde eynt met groote smert, Haer schijn rijckdom wilt mijde, Want sy doorwont het hert. Ick moet u nu aenspreecken Ghy al die sijn ghestelt, Om Godes Woort te Preecken, Toont met macht en ghewelt Dat ghy der menschen Zielen meynt, Om die vant quaet te breecken, Daer door sy wert ghescheynt. AN u selven laet cleven Gheen begheerten van eer, Noch oock gheen sondich leven, Noch gheen begheerten meer Van aerts rijckdom noch ander lust, Soo mocht ghy sonder sneven, In u hert sijn gherust. SO sal het woort seer crachtich Dat ghy tot eer van Godt, Die menschen voordraecht machtich, Dringhen tot Gods ghebodt Tsal schaffen vrucht als edel saet, In die menschen eendrachtigh, Dus spaert niet vroech noch laet. ONsen Heylant ghepresen Die rechte harder schoon, Set die voor u in desen, Soo is hy uwen loon Hem volcht nae met yver groot, In alle uwen wesen, Druckt uyt sijn Liefde bloot. VAN niemant laet u keeren Weest niet haestich versaecht, Maer wil door lijden leeren, Dats tgheen dat Godt behaecht Nu int ghemeen, o menschen tsaem, Hoort Godts woort met begheeren, En looft daer nae bequaem. Peynst altijdt op u leven Dat ghy dat reformeert, Nae Christi beelt verheven, Dit neerstelijck useert Leert van u Meester sijn manier, Ootmoedich en toegheven, Sachtmoedich goedertier. Peterus raet wilt achten Bewijst deucht int gheloof, Lijdtsaemheyt wilt betrachten, Weest niet hoorende doof Op dat ghy meucht ontfanghen schoon, Die croon, hier op wilt achten, Naemaels in s'Hemels troon. 