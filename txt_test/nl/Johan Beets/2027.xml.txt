 ALle uw' Schaepkens zijn verzien, Nymph, waerom wilt ghy dwalen? Of wilt ghy wederom vlien Van d' Herder, die u komt halen? d' Herder die anders niet en meent, Als u by die te leiden, Met wie ghy wilt zijn vereent, Noch t' avondt eer zy scheiden. Phyllis en Laura gaen althans Met d' andre Herderinnen, Al springende aen den dans, En ghy laet u daer niet vinnen. Weet ghy wel, wat men gister zey? Datmen by een zou komen Gints in die Gras groene Wey, Dicht onder de linde Boomen. Die daer niet quam, die zou eer langh Alle de Herders moeten, Met eenen kus voor haer wangh, Des anderen daeghs weer groeten. Wat is 'et, dat ghy weder vliedt Van hem, die u wil leiden Daer, daer ghy niemant en ziet, Die u niet en verbeiden. Laet ons dan t' zamen henen gaen By al die vroolijkheden, Die nu om u stille staen, En waer toe ghy zijt gebeden. 