 Nae ‘t Avontmael devijne, Christus midden de sijne Staend’, als ootmoedigh Knecht, Sprack met vriendelijck aenschouwen, Ick ben wilt dit betrouwen, Eenen Wijn-Stock oprecht. Tot des Ranckskens ghenesen, Is mijn Vader ghepresen. Den bouwer wijs, en goet, Alle Ranck in my gheene Vrucht draghend’ in ‘t ghemeene, Sal hy af-snijden vroet. Maer alle rancke weynich, Vrucht draghende, hy reynich En suyver maken sal, Op dat sy hem behaghen, End’ voorts noch vruchten draghen, Al veel meer in ‘t ghetal. Ghy zijt nu altesamen, Gheworden reyn met namen, Om de wille van ‘t woort, Dat ick u heb ghesproken, End’ dat ghy onghebroken, Gheloovich hebt ghehoort. Blijft in my en ick mede, In u want so ter stede, Gheen Wijn-Rancke, ten zy Sy aen den Wijn-Stock blijve, Gheen vrucht, brenght ten beklijve, Van selfs, ghelijcks oock ghy. Ten zy dat ghy blijft stadich In my, ghy kondt weldasdich, Gheen vrucht ghebrenghen, want Ick den Wijn-Stock verkoren Ben, ghy uyt my gheboren, De Trancxkens wel gheplant. Die in my blijft eendrachtich En ick in hem waerachtich Die brenght veel vruchten, siet Want als u is ontoghen Mijn hulp, al u vermoghen, Om yet te doen is niet. Wie niet in my volheerdigh En blijft, al mijns onweerdigh, Hy wegh gheworpen wert, Ghelijck de Wijngaert-Rancke, Die vergaend’ als de krancke, Af-ghescheyden verdort. De sulcke men vergaren, Dan gaet, en sonder sparen, Te samen werpt in ‘t vyer, Daer sy moeten verbranden, Met pijne swaer vol schanden, Gheschrey, en droef ghetier. Is ‘t dat ghy vast ghebonden In my blijft t’allen stonden, Mijn woorden neffens dien, Blijven u die in ‘t midden, Der herten, wat ghy bidden Wilt, sal u dan gheschien. Daer in wort mijnen Vader Ghe-eert, dat ghy te gader Vrucht brenght in overvloet, En dat ghy soo by desen, Mijn jongheren gaet wesen, In mijn gheboden soet. Ghelijck mijn Vader blijde, My lief heeft t’allen tijde, Soo groote liefde klaer, Draegh ick u desghelijcken, Och blijft doch sonder wijcken, In mijnder liefd’ eenpaer. Is ‘t dat ghy mijn gheboden Houdt, ghy blijft onghevloden, Dan in mijn liefde vast, Ghelijck ick in ‘t volbringhen, Oock houde alle dinghen, Wat mijn Vader belast. En ghelijck ick ootmoedigh Blijf in sijn liefde gloedigh, Dit’s u van my gheseyt, Op dat mijn blijtschap blijve, In u, en dat beklijve, U blijtschap seer planteyt. Dat u blijtschap volkomen Zy, dat is t’eender sommen, Siet mijn ghebodt als nu, Ghy sult met reyne sinnen, Malkanderen beminnen, Ghelijck ick dede u. Siet Broeders, dit’s de mate En hebben vroegh en late. Hier ghenoegh aen te doen Te rechte wy ons sullen Voeghen, om te vervullen, Als Christen Rancken groen. 