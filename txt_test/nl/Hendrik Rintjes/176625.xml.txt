 Aenhoort een Liedt ghy Adams zaet, Siet dat ghy hem niet nae en gaet, Maer volght Christum ghepresen, En doet altijdt nae sijnen raet, So suldy zaligh wesen. Wat van den vleesche is ghebaert, Dats vleysch, so ons Christus verklaert, Alsoo wy moghen hooren. O menschen bedwinght uwen aert, Wort uyt den Gheest gheboren. Want vleeschelijck ghesint te zijn, Dats Godts vyantschap, hoort wel mijn, Menschen neemt dit voor ooghen. Weet dat wy in alsulcken schijn Godt niet behagen moghen. Die vleesch’lijck zijn, also men vint, Die zijn oock vleeschelijck ghewint, Men leest van deser saken, Een vleesch’lijck mensch is soo verblindt, Godts Gheest kan hy niet smaiken De wijsheyt Godts so wy verstaen, In gheen quaedtwillighe ziel wil gaen, Noch in gheen lichaem mede Dat der zonden is onderdaen, Hierom staet nae den vrede. 6l. ‘t Boeck der wijsheydt geeft klaer bediet Dat Godts Gheest den gheveynsden vliet, Dus wilt, nae Petri segghen, Gheveynsheyt en list nu ter tijdt Beginnen af te legghen Treckt uyt den ouden mensch onklaer, Met zijn quae wercken allegaer, En wilt daer op niet slapen, Doet aen den nieuwen mensch eerbaer, Die nae Godt is gheschapen. Leght af die onreynigheydt nu, End’ van alle boosheydt weest schuw, Wilt u hert niet verherden, Met sachtmoedigheydt laet in u Godts woort gheplantet werden O menschen al, vaet dit bediedt, Ontfanght uyt liefden doch dit Liedt, Want liefde dedet dichten, En dat uyt sulck een meningh siet, Oft yemant mochte stichten. 