 Hoort vriendekens ghepresen, Ick schenck u een nieu Liedt, Ghy die daer zijt ghenesen, Van dat eeuwigh verdriet, Leeft doch in zonden niet: Want sy worden begraven, In de doodt Christi siet, Door ‘t Doopsel alst gheschiet, Soo ons Paulus bediet. Ghelijck als hem sijn Vader, Heeft van der doodt verweckt, Soo moeten wy te gader, Verrijsen oock correkt, Soo de Apostel spreeckt: In een nieu leven wand’len, Het vleesch aen ‘t Kruys ghestreckt, Een yeghelijck hem breeckt, Van ‘t quaet dat in hem steeckt. Laet ons strijden als kloecken, Tot alle tijden snel, De mondt Godts heeft ghesproken, Dat des menschen opstel Sijns herten, vatet wel: Boos is van sijn jonckheyt op, Och! vrienden hoe rebel, Is ons natuyrs ghequel, Och! siet op Godts bevel. Daer moeten wy nae leven, Elck neem hem selven waer, Die ons hebben begheven, Te volghen Christum naer, Hy was sijn Hemelschen Vaer: Ghehoorsaem totter doot des Kruys, Dat blijckt in ‘t openbaer, Dus laet ons allegaer, Sien op de Schrift eenpaer. Sy sal ons niet bedrieghen, Daer is wel op te staen, ‘t Eyghen vernuft mach lieghen, Wy hebbender niet aen, Uyt ons selven, wilt verstaen: Als yet wat goets te dencken, Nae Paulus goed vermaen, De Gheest Gods moet ons raen, Oft wy missen de baen. Dus laet ons wel useren, De Schrift op dit termijn, Ende niet disputeren, Maer Gods naevolghers zijn, Als lieve Kinderen sijn: Weest oprecht in der liefden, Doorsoeckt dat herte dijn, Daer ghelt gheen schoonen schijn, Alst binnen is fenijn. Godt die heeft ons gheropen, In vreden alghemeyn, In eenen kamp te lopen, Door ghehoorsaemheyt pleyn, Siet doch op Christum reyn: Desen Herder wilt nae-volghen Sijn stemme hoort alleyn, Sijn Schaepkens kennen gheyn, Vreemde stemmen certeyn. Sijn Schaepkens uyt-verkoren, Die hebben sulcken aert, Sijn stem altijt te hooren, Hoort wat de schrift verklaert? Godt heeft een volck vergaert: Dat moet zijn in de werelt een licht, Daer toe heeft hyse ghebaert. Souden die dan een paert, Lichtveerdichg zijn, wat waert? 