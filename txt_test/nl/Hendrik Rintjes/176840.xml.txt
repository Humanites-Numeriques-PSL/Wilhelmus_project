 Vergaderen by een, Hoe lieffelijck ghepresen, Hoe Christelijcke leen, Met singhen ende lesen, Spreecken, stichten by desen, Tot prijs des Heeren fijn, ‘t Vergaren in dit wesen, Moet al ghescheyden zijn. Soo wy hier present zijn, Tot stichten ende leere, Laet ons t’allen termijn: Malkaer ghedencken weere, In ‘t heylichdom ons Heeren, ‘t Ghebedt neerstich met vlijt, Gheestelijck in vermeeren, Het is nu onsen tijdt. Ons wandelinghe goet, In alle ons hanteeren, Ons licht soo lichten moet, Dat door ons converseeren, ‘t Christendom mach vermeeren, En datb het zy ghespoort, Het heylich volck des Heeren, Datmen niet anders hoort. Niemant versuym sijn tijt, Koopt Olye t’uwer bate, Ons Bruydegom komt subijt, Dat ghy niet komt te late, Wilt dit in ‘t herte vaten Dit scheyden nu gheschiet, Of die dan wort verlaten, ‘t Lijckt by malkander niet. Als twee zijn op het Veldt, Die scheyden met beswaren, D’een in vreughden ghestelt, D’ander in pijne varen. Twee op een Meulen malen, Moeten ghescheyden zijn, D’een sullen d’Enghelen halen, D’ander de Heolsche pijn. Oock twee op ‘t bedt ghepaert, Die sullen moeten scheyen, D’een in vreughden vermaert, En d’ander mach wel schreyen, De Heere sal oock scheyden, De Schaepen suyverlijck, Uyt de Bocken gheleyden, Ter rechter handt soo rijck. Die tot der slincker zijdt, Die sullen moeten hooren, Gaet ghy vermaledijt, In ‘t eeuwigh vyer verlooren. De Schaepen uyt-verkooren, Sullen ghezeghent zijn, Mijn Rijck is u te vooren, Bereyt ten Hemel in, Dit wensch ick al te saem, Terwijl wy hier noch beyden, Tot een groete bequaem, De Heer wil u gheleyden, Elck wil hem soo bereyden, Dat wy hier nae ghelijck, Komen daer wy niet scheyden Met vreughd’ in ‘t Hemelrijck. 