 Wy dancken u o Heere, Voor u ghenaden goet, Die ghy tot uws naems eere Aen u Schepselen doet Die met herten verlanghen, Daer naer hebben ghestaen, Het Doopsel te ontfanghen, ‘t Welck aen haer is voldaen. Alsoo sy nu ghestorven En oock begraven zijn Hebben ghenaed’ verworven Gheeft datse moghen sijn: Verrijsen in ‘t nieu leven, Met Christo opstaen wis, En soecken daer beneven, ‘t Gheen dat daer boven is. Gheeft haer Hemelsche sinnen Van ‘t aertsche af-ghewent Dat sy u recht beminnen, Door liefde in gheprent, Dat haer wesen mach blijcken, Zijnde alsoo bekleyt Op datse u ghelijcken Namaels in heerlijckheyt. Nu sy voor u aenschouwen Ghewasschen zijn heel net, Dat sy haer suyver houwen, En leven onbesmet, En ‘t verbont, nu gheganghen, Willich uyt haren mont Dat sy vast daer aenhanghen, Trouwelijck tot alderstont. Wy bidden u Heer goedich Dat ghy daechlicks vermeert U Ghemeente gheeft spoedich Datter veel word’ bekeert, Sy moet daeghlijcks vermeeren, En wassen in ‘t ghetal Tot lof van uwer eeren, Moet dit gheschieden al. Gheeft hier toen uwen zeghen, Daer toe rechte aendacht, Hemelschen dauw’ en reghen Door uwes Gheestes kracht, Dat sy veel vruchten bringhen, T’Uwer eeren alleyn Dies wy nu Amen singhen Van herten alghemeyn. 