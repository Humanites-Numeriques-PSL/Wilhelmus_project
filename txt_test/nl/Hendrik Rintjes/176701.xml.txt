 O Heer wilt my verhooren, En neycht daer toe u Ooren, Want ick ben seer bedroeft Over mijn swaer ellende, Waer ick my keer of wende Mijn ziel wel troost behoeft Als ick my gae deur-soecken, Deur-sie in alle hoecken. So vind’ ick my beswaert Over mijn veel ghebreken, Die ick in my vind’ steken, O Heer, my doch bewaert. Mijn hert dat doet my truyren, Dat ick in de Schriftuyren Verstae Gods wille reyn, En daer by meet mijn leven, Mijn swackheyt daer beneven, En oock mijn kracht seer kleyn. Mijn ghedachten en sinnen Benauwen my van binnen, Om dat ick niet en ben, In alle mijne weghen Voor Gods Ooghen te deghen, Dien ick my schuldigh ken Och mochte ik beweenen Met droeve tranen reenen, De onvolmaecktheyt mijn, En oock ghenaed’ verwerven Mijn vleesch en bloet te sterven En Godt ghehoorsaem zijn. Daerom is mijn begheeren Tot Godt den Heer, vol eeren, Dat hy my wil aensien, En sijn ghenade gheven Om nae sijn wil verheven Te doen, en ‘t quaet te vlien Want buyten sijn ghenaede Vermach ick vroegh noch spade, Te doen nae sijn bevel, Daerom roep ick, O Heere, Komt mijn te hulpe seere In mijnen strijdt rebel. Op dat ick in mijn strijden, Het quaet altijdt mach mijden Dat mijn gheest wederstaet, En ‘t goede mach aen-vaten En dat oock niet verlaten, Komt my, O Heer, te baet. O Heer, vol van weldaden Leyt my soch op u paden, En sterckt my in der noot, Op dat ick ras mach treden Den rechten wech van vreden, Door u ghenade groot. Op dat ick al mijn daghen Vol-eyndt nae u behaghen, En niet nae ‘s werelts lust, Maer nae u woort ydoone Dat suyver is en schoone, Tot mijnder zielen rust. En als u dan mach prijsen, Oock alle eer bewijsen Met rechte danckbaerheyt, Met ziel en met Lichame, Maeckt my hier toe bequame Door u Barmhertigheyt. O Heere groot van weerden Wilt my doch nu aenveerden, En mijn ghebedt verhoort, Nu en tot allen stonden Bid ick uyt herten gronden, Mijn ziele gheeft confoort Waer deur ick u mach loven, En uwen naem daer boven Uyt blijder herten fijn, En oock u deught vertellen, En my niet meer versellen, Met de verachters dijn. 