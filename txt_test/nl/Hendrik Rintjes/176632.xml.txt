 Bedroeft ende beswaert, Ben ick van herten seere Over mijn vleesches aert, Die ick niet wel kan weeren, Want ick my dickwils keere: O Almachtighe Godt Te doen nae uwe Leere, Maer ‘t wort by wijlen spot. Als ick aensie den gangh, Van haer die nae ‘t vleesch leven, Soo wort my alsoo bangh, Ick dencke daer beneven, Al heb ick my begheven Onder Christus regaert, Vol struyckelen en sneven Soo blijft noch mijnen aert Rebel is alle vleysch, Vervult met lust der ooghen, Die ‘t gheeft zijn eyghen eysch Die is heel diep bedroghen, Ick segghet sonder loghen, Die hier niet nau op past Nae alle zijn vermoghen, Die wort deerlijck verrast. Bekennen moet ick slecht, Gehelijck als Paulus dede, Iae met veel meerder recht Dat in mijn vleysches leden Gheheel niet goets woont mede, O Iesu Soone Godts Wie sal my doch ontleden, Van dit lichaem des doodts. Ellendich ende kleyn Ben ick o Heer van krachten, U Woort dat eyscht my reyn, Maer ick kan niets verwachten: Het goets, niet een ghedachten, Uyt mijn eyghen waerdy, Soudt ick yets goets betrachten, O Heer dat wercket ghy. Roem ick my van verstant Of van eenighe daden, Beyde sotheyt en schant Soud’ ick meer op mijn laden, Want zondich, vele schaden, Zijn door mijn vleesch gheschiedt, Soud ick nae prijs noch raden Soo waer ick min dan niet. Vol suchten ende rou Ben ick tot vele tijden, O Godt des Hemels dou, Die sou my wel verblijden, Kondt ick boosen schijn mijden: En doen recht alst behoort, Het komt van veele zijden Dat my hier in verstoort. Elck actie speciael Die my wel doet beswaren, Te noemen altemael Dat wil ick hier noch sparen, Godt die ons wil bewaren Die isset wel bekent, Die kan mijn weder-varen Eens maken op een endt. In hem wil ick alleen, Mijn hoop en troost nu soecken Met vyerighe ghebeen Altijt in alle hoecken: Want die Heylighe Boecken, Doen ons hier toe vermaen, In alle ons versoecken Tot hem alleen te gaen. Komt al die zijt belaen, Met zonden overvloedich Ick sal u wel ontfaen, Spreeckt Christus, ick ben goedich Dus leert van my ootmoedich Te zijn met herten lust, Ende leeft heel sachtmoedich Soo vint u ziele rust Een Sondaer ben ick Heer, Mijn hert dat is verslaghen, Mijn moet die leyt ter neer Om u recht te behaghen, Maer bidden ende klaghen Moet ick en latent niet, Die aen u niet versaghen, Verlost ghy van ‘t verdriet. Door bidden sonder ent, En dat met vast betrouwen Wert’s Rechters hert ghewent Al totter Wedu-Vrouwen, Al hadt hy gheen berouwen Tot Godt voor zijn misdaet, Noch voor gheen menschen schouwen, Nochtans hy haer ontslaet. Oock die daer badt om Broodt Al wordt hy af-ghesleghen, Hy klaeghd by nacht zijn noodt, En stont aen als stoffreghen, Al wast vrientschap gheen deghen, Door onschamel ghelaet, Heeft hy zijn beedt verkreghen, Sijn gast die wert versaet. Komter wel soo een Vaer, Als hem sijn Sone bede, Om Broodt off goede waer, Die hem een Steen dan dede? Kont ghy wat goets doen mede: Spreeckt Christus, en zijt boos, Sou Godt dan niet sijn vrede Gheven die bidt altoos? Hierom door troost der Schrift Ghelooff en Hope noch duyren, En want hier niemant blijft, Dan gheheel korter uyren: En komen niet uyt-vuyren Door ons kracht, baet of schaet, Soo sal ons Godt toe-stuyren, Rijckelijck sijn ghenaet. Tot Godt door Christum schoon, Wil ick alleene vluchten, Tot den ghenaden throon: Met smaken en met suchten, Schuwende ‘s Werelts kluchten, Dit is nu mijn propoost, Gaen daerom qua gheruchten, Des ben ick wel ghetroost Eer ick noch sluyt het lest, Die door den Gheest verblijden, En al die staen na ‘t best, Wilt my nu helpen strijden: Met bidden t’allen tijden, Voor my tot onsen Heer, Dat hy my wil bevrijden, Voor ‘t quaet, bidt ick u seer Recht ende slecht behoedt, U knecht in al ‘t benouwen, Bidt ick u Prince goet, Met al die van ‘t quaet rouwen, Op dat wy dan aenschouwen, U ghenadigh aenschijn, Als ghy Oordeel sult houwen, In het leste termijn. 