 Hoe seer dat mijn ziel is ghequelt, In Godt werdt sy gherust ghestelt, Want hy is mijn toe-vlucht alleene, Mijn troost, mijn bystandt in der noot, Mijn kracht die my voor den val groot Seer wel bewaert en anders geene. Hoe langhe sult ghy alle staen Om te schaden en doodt te slaen? Ghy wert noch met schanden versteken: Als een wandt, die daer valt, sult ghy, End’ als een oude muur daer by, Van selfs vergaen, scheuren end’ breken. Sy en gedencken anders niet, Dan om t’onderdrucken met vliet, Hem, dien ghy wilt verheffen Heere: Leugen behaeght hem metter daet, Haer woort is soet, maer ‘t herte quaet, Is vol vloeckens, end’ vol oneere. Maer ghy, kijn ziel, wilt doch voortaen Met ghedult op den Heere staen, Op hem staet mijn hoop end’ betrouwen, Hy is mijn troost, end’ niemandt el, Mijn Heylandt, die my bewaert wel, Geen schand noch leet kan my benouwen. Godt is mijn eer, mijn heyl, mijn kracht Mijn toe-vlucht, mijn sterckte, mijn macht: Ghy volckeren wilt hem betrouwen, Komt end’ stortet doch allegaer, Voor Godt uwe herten eerbaer, Op hem alleen willen wy bouwen. Maer de menschyen machtich end’ rijck Sijn ydelheyt alle ghelijck, Yeder van hen te feylen pleghet: Weeght ydelheyt, end’ oock met dien De menschen al, sult ghy sien Dat ydelheyt veel swaerder weghet. Op onrecht u doch niet verlaet, Op ghewelt noch stelen niet staet, Wilt aen ydel dinghen niet hanghen: Komt u ‘t goet toe met over-vloet, Wilt daer met u hert end’ ghemoet Gheensins laten wesen bevanghen. De Heer spreeckt dickwils in sijn woort Also ick dat hebbe ghehoort, Dat hy alleene zy Almachtich, Ghy zijt, Heer, vol ghenaden soet, Die den menschen wat recht is doet, Nae haren doen, door uwen handt krachtich. 