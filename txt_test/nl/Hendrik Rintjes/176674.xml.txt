 Ick heb van joncks ghehadt een vrunt, Maer doen my haren ganck wert kunt Doen heb ickse begheven, O Heer my u ghenade gunt, Sy staet my nae mijn leven. O menschen denckt tot dees termijn Wat dit voor eenen vrint mach zijn, Ghy dient haer noch met lusten, Ghy moetse schuwen als fenijn, Of ghy derft Godes rusten. Haer vrientschap gheeft verderffenis, Want al die haren vrient noch is, Dat blijven Gods vyanden, Die werpt men in de duysternis, Daer knerssinghe is der tanden. O Alle ghy Adams gheslacht, Des werelts vrientschap niet so acht, Dat ghy u ziel gaet wonden, Dit is ‘t dat ghy van haer verwacht, Die doot dat loon der zonden. Neemt ter herten dat Christus beedt, Voor sijn vrienden eer dat hy leedt, En niet voor ‘s werelts Scharen, Zijt ghy nu van den sijnen neet, Seght of ‘s werelts Dienaren. Nu dat ghy wildet onghestoort Weten wie dat ghy toe-behoort, In die Schrift machmen ‘t lesen, Christus spreeckt die blijft by mijn woort Sal mijn Discipel wesen. Elders leert ons die Schrift ook recht Wie dat ghy dient ghy zijt sijn knecht, Die gherechtigheyt ten leven, Maer s’eeuwighe doot sal zijn het recht, Die haer tot zonden gheven. Siet nu u eyghen wandel an, Oft u conscientie rechten kan, Dat ghy zijt van Gods erven, Die sijn woort hoort oordeelt daer van, Die nae ‘t vlees leeft moet sterven Iae lieve mensch hier is gheen raedt, Soo ghy niet vliet van alle quaet, Niemant dient recht twee Heeren, Hierom des Duyvels dienst verlaet, En wilt tot Christum keeren Alle dat mach worden ghenoemt, Christus bloet als de werelt roemt, Iae dat hy is verresen, Ten baet u niet ghy blijft verdoemt, Soo ghy Godt niet wilt vreesen, Christus spreeckt niemant onghefaelt, Klimt ten Hemel dan die af-daelt, ‘t Welck is des menschen Soone, Wie met hem is de Schrift verhaelt Ontfanght met hem een loone Oft ghy nu seght dat hy niet quam, Die werelt te verdoemen gram, Maer zaligheyt te gheven, Ick vraegh die hem niet an en nam, Of die eeuwigh sal leven? Bedenckt wat Christus doet verstaen Wie niet ghelooft mijn soet vermaen, Die en sal ick niet rechten, Hy heeft sijn oordeel al ontfaen, Mijn woort sal hem bevechten. Wilt ghy nu segghen ick gheloof, En blijven noch al even doof, Soo spreeckt Christus wilt mercken, Die my ghelooft dit is den kloof, Moet doen dese emijn wercken. Soo wie dat nu dees werelt dient, En voort aen blijven wil haer vrient, Diens ziele gaet verlooren, Denckt wat die Schrift doch hier mee mient: Och waert ghy noyt gheboren. Daerom o menschen wie ghy zijt, Betert u het is meer dan tijdt, Ghelooft Gods soete spraecken, Schout die werelt en dient met vlijt, Die u zaligh kan maken. En denckt niet eens mijn zonden groot Sal my verweghen totter doot, Voor my is gheen ghenade, Indien ghy doet oprechte boet, Soo salse u niet schade. Dit ghetuyght ons een recht Propheet, En seght hier by alsulk bescheet, Al die ‘t goet doen verlaten, En die onrecht en zonde deet, Haer goet sal haer niet baten. In uwer herten dit betracht, Met raet, met daedt, ende met kracht, Wilt u van zonden keere, Al is ‘t dat u die werlt belacht, Soo dedense onsen Heere. Tot hem voecht u alle ghelijck, Hy sal u gheven sijnen rijck, Laet u niet meer verleyden, En schouwet doch recht des Duyvels strijck, Dat bidt ick u in ‘t scheyden 