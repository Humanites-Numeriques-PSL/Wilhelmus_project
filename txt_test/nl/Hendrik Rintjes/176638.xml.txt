 Die als nieuwe creatuyren, Met Christo zijn verresen, Dat eeuwich sal gheduyren, Wilt dat soeckende wesen, Wat aertsch is, dient mispresen: Binnen ‘t swerelts woestijn, Ghy Christenen by desen Mijdt allen boosen schijn. Al wat boos is in ‘t schijnen, ‘t Zy woorden ofte wercken Dat moet gheheel verdwijnen, Door ‘t Heylighs Gheest verstercken: Dus wilt neerstelijck mercken Op de ghebreken dijn, Ende voor leecken en klercken Mijdt allen boosen schijn. Van alle onnutte woorden, Moet men reeckenschap gheven, De Christenen behoorden Dies voorsichtigh te leven, En simpele beseven, Trecken aen eenen lijn, Hierom vrienden verheven, Mijdt allen boosen schijn. Ydelen klap onweerdigh, Haet Godt in allen dinghen, Daer af moetmen boetveerdich Ons Tonghe neerstigh dwinghen, En eer wy klap voort-brengehen, Die woorden fout en sijn, Dus Ouders Ionghelinghen Mijdt allen boosen schijn. Den boosen schijn kleyn achten, Brenght in der zielen schade Hierom sullen wy wachten, Van al dat streckt tot quade, Ende oprecht van dade, Voor alle menschen zijn, Dus vrienden vroech en spade, Mijdt allen boosen schijn. Want wy aderkens blijcken, Van des levens Fonteyne Wat bitter is moet wijcken, En ‘t soet waterken reyne: Dat vloeyen moet alleyne Uyt ons, in elck termijn Hierom voor groot en kleyne, Mijdt allen boosen schijn. Wat boosen schijn is vonden, Kan ons ‘t salven wel leeren, Van den oorspronck der zonden, Ons selven af te keeren: Hierom ghy volck des Heeren, Menght gheen water met Wijn, Maer als vaetkens ter eeren, Mijdt allen boosen schijn. Haestighe toornichede, Ofte lichtveerdigh spreecken, Boerden en jocken mede ‘t Zijn al boose ghebreecken, Voor hem die ‘t al sal wreken, Hierom is de raet fijn, Dus eer ghy wert versteken, Mijdt allen boosen schijn. Des vleesch oude kostuymen, Die tot boosheden strecken, Die moet een Christen ruymen, En door ‘s Gheest kracht bedecken, Niemandt tot quaet verwecken, Waer uyt spruyt swaer ghepijn, Wilt ghy u niet bevlecken, Mijdt allen boosen schijn Wat ons noch druckt ten gronde, En maeckt een quade fame Met d’aen-klevende sonde, Dient af-gheleyt al t’same, Dus Christenen bequame, Ghelooft Schriftuyr devijn, Ende nae den betame Mijdt allen boosen schijn. Die in de kleynste weghen, Niet trouwigh toe-siet nouwe, Hoe sal hy dan ter deghen In ‘t meeste zijn ghetrouwe? d’Ooghen Gods aenschouwe, Zijn klaer als een robijn Hier by voor Mans en Vrouwe, Mijdt allen boosen schijn. Gods vyer-vlammighe ooghen, Zijn so reyn t’allen tijden, Dar sy ‘t arch niet sien moghen Noch ‘t boose konnen lijden, Dus wilt ‘t herte besnijden Van ‘t listighe fenijn, En om eeuwich verblijden, Mijdt allen boosen schijn. Ghemerckt dat Godt almachtich, Geen boosheyt kan verdraghen, Vrienden wandelt eendrachtich, Recht of Gods ooghen ‘t saghen, Wilt u zonden beklaghen Voor d’hooghste Medecijn, End’ nae Pauli ghewaghen Mijdt allen boosen schijn. Om hier elck een te stichten, Doors Heylichs Geests viertuyten Als licht moeten wy lichten Van binnen ende buyten, Duysterheyt moet in muyten Blijven als bitter sijn Oorlof vrienden in ‘t sluyten, Mijdt allen boosen schijn. 