 Myn ziel maeckt groot den Heer, Looft hem toch altijt meer, Wilt sijnen naem hoogh prijsen, Looft hem met Loff-Sangh soet, Met haer sin en ghemoet, Soo wilt hem eer bewijsen, In lijdene en verdriet, In al wat u gheschiet, En wilt niet murmureeren, Ghedenckt u eyghen niet, Op Godes wille siet, Soo moetet haest verkeeren. Al valt de wegh wat langh Door uwen ondergangh, En wilt daerom niet klaghen. Looft den Heer met ghesangh, Hy sal selve eer langh, Voor u dat Kruyce draghen. Hy treet die Pars alleen, Want daer is anders gheen, Die daer sal overwinnen, Dus wordt toch in hem een, Want daer hy is ghemeen, Gheeft hy lijtsame sinnen. In alle teghenheyt, Des Heeren Lof verbreydt, Het dient u al ten besten, Want door lief en door leydt, Maeckt hy u eerst bereydt, Dit voeltmen eerst ten lesten. Dus looft hem in sijn kracht, Looft hem in u ghedacht Looft hem in al sijn wercken Looft hem dagh ende nacht, Looft hem met gantscher macht, Looft hem in allen percken. Lof o Heer Sebaoth Lof Prince stercke Godt, Lof zy u Heer ghesonghen, Lof zy u heerlijckheyt Lof in der eeuwicheyt, Looft hem ghy nieuwe Tonghen. 