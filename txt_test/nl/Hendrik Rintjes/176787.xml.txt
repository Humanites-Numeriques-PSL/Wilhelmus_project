 Een oorlof Liedt aenhoort, Dat ick u singhen sal, U vermanende voort, Te gaen op den wech smal, Om den ghenaden tijt, Seer kostelijck beseven, Versuymelijck niet quijt, Te worden in dit leven. Levendigh nae den Gheest Weder-geboren zijn, Moeten wy aldereerst, Worden op dit termijn, Want niemant sonder dat En sal Gods rijck be-erven, Willen wy in de Stadt, ’s Vleesch lust moeten wy sterven, Sterven ‘s Vleesch kosten quaet, En verrijsen oprecht, Als een Goddelijck zaet, In een goet leven slecht, So moet een Christen Kint, Als sijn Vader ghepresen, Gheaert ende ghesint In alle dinghen wesen. Ten mach ons baten niet, Dat wy dus sijn ghenaemt, Als an ons yet gheschiet, Anders dan het betaemt, Daerom laet ons vol-doen, Onsen name ten fijne, Dat wy nae dit seysoen, Niet en komen in pijne. Laet ons altijt voort aen, Ghedachtigh zijn, waerom Dat wy ghenaemt zijn, van Het vrye Christendom, Broeders en Susters goet, Met noch namen seer schoone, Vruchtbaer Wijn-Rancken soet, Sout der aerden udoone. Aen u mijn Vrienden lief, Schinckt ick dit Liedt present, Als een memory Brief, Om te maken bekent, Hoe dat mijn hope staet, By u noch te vermeyden, Daer niemant door sijn daet, Oorsaeck en wert tot scheyden. Nae dien alle dingh nu Heeft sijnen tijt, door lijt, Daerom vermaen ick u, In hopen zijt verblijt, Wy sullen noch hier naer, Weder by een versamen, Daer gheen scheyden wert swaer In ‘t eeuwigh leven, Amen. Ten laetsten en vergheet Ons niet, nae dien dat ghy Van ons eensdeels wel weet, Ons goet ghemoet tot dy, Oorlof ick segh adieu, Godt die wil u bewaren, Tot dat wy op een nieu Weder by een vergaren. 