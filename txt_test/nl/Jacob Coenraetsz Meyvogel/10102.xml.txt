 GHy soete Venus minnaeren, Die met gheneucht, Soeckt al met een lief te paren In eer en deught, Gaet vry, gaet vry al sonder schromen Daer mede voort, Arbeyt dat ghy cont bekomen Van haer ‘t jae woordt. O die eed’le soete Minne Brenght vreuchde aen, Die sijn lief na wensch kan winnen Die mach wel gaen, En doen van herten den Heere Eens offerandt, Dewijl Godt hem gaet vereeren Sijn liefste pandt. Ick wil overluyd’ gaen loven, Nae ‘t recht ghebodt, Alleene den Heer van boven, Die grootste Godt, Die yder als een water-beke Het herte stiert, Dan hem, van hem so wil ick spreken Die ‘t al regiert. ‘Tsijn al t’samen groote sotten Die Venus eerdt, Waerdich sijn sy te bespotten, Die sulcks oock leerdt, ‘Theeft al, ‘theeft al voorwaer sijn wesen, Wat datmen hoort, Dan boven, ghelijck wy lesen In Godes woordt. Jeuchdich herten jongh van jaren Die zijt ghesint Om in liefde voort te baren, Ick bid, bemint U lief oprecht, dat ghy door deuchde O mensch gheniet, Ghelijckerwijs als met vreuchden My is gheschiet. 