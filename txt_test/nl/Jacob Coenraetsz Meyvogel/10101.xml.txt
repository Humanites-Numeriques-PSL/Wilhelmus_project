 WIe en sal niet prijsen Na den eysch en na waerdy, Wie sal niet bewijsen Eere door het soet ghevry, D’ eed’le Minne en sijn vreught, Die de Minnaer soo verheught. Isser wel op aerden Soeter als der minne-bandt, Die hem recht aenvaerden? Neen ghewis, gheen beter standt, Minne is het hooghste soet, Minne ‘t hert verheughen doet. Minne kan vermaken Bey te samen jongh en oudt, Minne doet oock staken Deel ghepeynsen menichfout, Minne stelt het al aen sy, Droefheydt en melancoly. Waer die lieve Minne Wert gepleecht, in d’hoochste graet, Op een soet vriendinne, Daer is dat voorwaer vergaet Suchten, duchten nacht en dach, Wenen, stenen en gheklach. Minne doet verblijden, En verquickt een treurich hert, Dat aen alle zyden Is beset, vervult met smert, Inde min is gheen verdriet, Die de min nae wensch gheniet. Hierom wilt vry loven Overluyd de waerde Min, Maer de Heer van boven Aldermeest met hert en zin, Die het gheeft dat ghy recht mint En u lief daer door verwint. 