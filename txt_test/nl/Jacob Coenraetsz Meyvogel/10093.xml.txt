 ACh mijn waerdtste vriendinne! Hoe sal ick best mijn trouwe liefd’ beschrijven? Wilt doch mijn droeve minne Bekennen hier door brieven en Missijven: Want ghy zijt die Ick ‘tliefste sie Dan alle jonghe Maghen, Mocht ick voorware Mijn liefd’ in’t openbare U voordraghen. Ick sucht veel bitt’re suchten, Maar laes! ghy wilt het niet van my bemercken, t’Dwaerts doe ickse vluchten, Ghy siet het wel aen mijn verwonnen wercken, En zijt als een IJser of steen Onbarmhertigh van sinnen, Ick kan‘t niet mijen, Al proef ick seer veel lijen In het minnen. O ghy schoonste Princesse, Siet ghy noch niet hoe dat ick u beminne? Ghy zijt doch de Matresse Van mijn lichaem, jae oock van al mijn sinnen, In deucht en eer ‘K Begeer niet meer Te schencken u mijn trouwe, Mijn uytverkoren Wilt ghy niet na my hooren Segh Jonck-vrouwe? Lief vreesje voor ontrouwe, O neen sulck een en ben ick noyt ghevonden, Mijn woorden sal ick houwen, Ick seght met eedt oprechtelijck in’t ronde, Dat liefde goet, En vreught seer soet, Staech sullen by ons woonen, Wil ghy Godinne In dese droeve minne My verschoonen. Ach lief moet ick dus klaghen? Moet ick om u noch in mijn liefde sneven? Ach moet ick dus verslaghen In mijn bedrucktheyt hier noch langher leven? O liefste my Ghy hebt doch vry En draeght alhier de kroone, V soete wencken Vriendinne wilt doch schencken Tot mijn loone. 