 Comt Goden comt aenschout Al mijn beswaren, Mijn leven doch behout Door dese baren Sy smijten schier mijn Schip aen duysent stucken, O water nijdich nat, waerom soo doet ghy dat Tot mijn verdrucken. Laet af, o schoone Maeght, Ghy zijt mijn leven, Den schat ghy bij u draeght Daer ick om sweve, Ghy sijt de groote Zee met al sijn baren, Die mijn verliefde hert, met vreughden en met smert, Op hoop doet varen. Aurora kijckt wel uyt Doch als met weene, Want d’Hemel hem toe sluyt, Seer strengh certene Het schijnt dat ick noch sal schip-breeckingh lijden, O Goden wat een noot! want siet ick can de doodt Voorwaer niet mijden. Roer, Ancker, Zeyl en Tou Gaet my begheven, Elaes’ ick ben in rou, Daer schijnt gheen leven, De werelt is beset met droeve dampen, Gheen troost is voor de hant, daer comt oock geen bystant Dan deze rampen. Ach Clara soo’t mach sijn Verhoort mijn klaghen! Ick bid u liefste mijn Wilt niet meer plaghen, Let sijn u vreucht mijn vreught, u schat mijn leven, Ach wilt mijn overschoon, tot een ghewenste loon, Het jae woort gheven. 