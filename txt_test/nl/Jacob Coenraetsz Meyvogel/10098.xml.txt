 O Wilt doch mijn sinnen O bedaren snel, Hoe wel ick in’t minnen Droef veel lijden fel, Ick sal nochtans dragen Met ghedult mijn last, Hoe wel dat mijn daghen Sijn vol pijn ghepast. Aenstaen doet verwinnen Soo’t blijckt t’allen tijdt, Daerom ick mijn sinnen Nu op hope smijt, Dus ick sal te vreden Noch een wijle zijn, En met goede seden Sien de liefste mijn. O ghy stercke krachte, O ghy minne vreucht, Ghy verheert met machte Al mijn soete jeucht, Soo dat hier mijn siele Nu schier is versmacht, Met ootmoet ick kniele, Ende troost verwacht. ‘tsal aen my niet schorten Maer aen u mijn lief, Wilt oock liefd’ uytstorten My al tot gherief, Op dat wy t’saem groeyen Na het oudt verbondt Ende jonst mach bloeyen Wt een rechte gront. Maer elaes t’verwerven Schijnt my noch so veer, Ick sal moeten derven Haer noch wel, o Heer, Als ick koom t’ontmoeten Jae van veer haer sien, En meen haer te groeten Gaet sy van my vlien. ‘ksal my niet onthouwen Dan mijn liefde groot, Eer sal’t lichaem nouwen Met de bleecke doot, Want al by de dooden Is geen wreetheyt straf, Geen soo anghste nooden Yemant oyt en gaf. Ach mijn Lief mijn waerde Mijn Princes en bloem Ach wout ghy aenvaerden Het geen ick hier roem, O ghetrouwe minne Laet doch blijcken soet, Ende in’t beginne Blust mijn heete gloet. Wist ghy hoe ic brande In het minne vyer, Ghy soudt wel aenranden My te helpen hier, Maer nu ist verholen Van u onbekent, Lief ick sit op kolen, My doch trooste sendt. 