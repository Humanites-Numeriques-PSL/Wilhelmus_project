 EEns gingh ick uyt Hooren Om my te vertreden, Ick sal niemant stooren Door mijn swacke reden, Ick quam op een stede Daer veel gheboomte stondt, Met eeren, vermeeren, Te same, de name Daer ick’t dus vondt. En siet Venus Goden Zijn aldaer ghecomen, Die te samen boden Gunsten sonder schromen, Niemant heeft ontnomen De vreucht van haer Matres, Waer inne, mijn sinnen Vervloghen en toghen Op mijn Princes. ‘Tscheen de soetste warande Diemen oyt kond’ vinden, Ick docht met verstande had ick mijn beminde, ‘Ksou my onderwinden Te maken een verbondt, En kroone, mijn schoone, In trouwe, tot vrouwe, Voor echt terstont. Doch na weynich beyen Sijn sy al verdwenen, Venus is ghescheyen, Ick bleef daer alene In het groen certene Van boomen net beplant, Daer ‘tsinghen, en springhen, By schare, voorware, Was abondant. Ick sagh daer veel menschen Haer in’t groen vermeyelt, Yder gingh na wenschen, Niemant deed haer scheyen, Noch sach ick een reye Van paren sy aen sy, Ick Herder, liep verder, Met vreuchde, verheuchde Mijn hert seer bly. Ick sach daer mijn schoone Mede onder desen, Braef al van persoone, Vriendelijck van wesen, Nochtans siet met vreesen Sach ick haer in dit dal Aencomen, met schromen, Mijn lijde, verblijde Door dit gheval. Och wat ist voor leven Wech sijn al mijn sinnen, Ick en can niet gheven Teken van mijn minne Nochtans ghy Godinne Alleen mijn siel ghebiet, Ick noeme en roeme, Mijn minne, met sinne, Soo ghy hier siet. Sult ghy dan me-vrouwe Nimmer my verstercken In dees’ droeve trouwe En verliefde wercken, Daer ghy kont bemercken Mijn liefde al te groot, Wilt gheven, beneven, Vriendinne, weer minne Ick ben in noot. 