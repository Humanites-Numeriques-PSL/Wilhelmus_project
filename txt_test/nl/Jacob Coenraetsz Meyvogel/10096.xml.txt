 ALs een gheslaghen ros Is mijn hert seer banghe, Ick loop in’t Veldt en Bos, Al om een Wildt te vanghen, Het Wildt ick seer wel kenne Daer ick na jaghe siet, Waer dat ick loop of renne Ghevanghen kan ick niet. Dat wildt daer ick na jaegh Is een uyt Venus zale, Reyn liefde ick haer draegh, Want Cupido sijn stralen In’t hert my heeft gheschoten, En tot der doot ghewondt, Doch ‘theeft my noyt verdroten Als ick troost by haer vondt. Retorijcke playsant Spreeckt sy met held’re tale, Haer keeltjen tryumphant Klinckt als de Nachtegale, Net is sy op haer ganghen Als een Paeu moedich groot, Haer schoon blosende Wanghen Schijnen als een Roos root. In eer en deucht loyael Sal ick mijn lief beminnen, Haer Lipkens als korael, Twee Ooghjens als robinnen, Haer Hals wit als een Swane, Daer toe een rooder Mont, Noyt schoonder op Venus bane Vondt ick in ghener stont. Clara mijn liefste lief, Reyn Bloemken uytghelesen, Ghy sijt mijn’s sins gherief, Wilt hier mijn troost doch wesen, Wilt mijn treuren bemercken, Godt sal hier langh voorwaer De liefde wel verstercken, Geeft troost uwen dienaer. Niemant in ‘swerelts ront En weet ick Maghet reyne Die my nu maeckt ghesont, Dan ghy schoon lief alleyne, Schoon maeghdelijcke kroone, Doet my doch onderstant, Gheeft my hier tot een loone U lieve rechterhandt. 