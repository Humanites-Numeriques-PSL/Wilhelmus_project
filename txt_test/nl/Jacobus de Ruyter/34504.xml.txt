 KOmt drincke broeders al by een, Doet elck een pinjen schincken, Laet ons drincken. Eer dat wy van malkander scheen Weert tapt noch een, Laet al de droefheyt sincken Droncke flincke, Laet ons dricken. Al zijn ons kleeren al ghescheurt, Niet van de motten gheten maer versleten, Lustigh daer om niet ghetreurt, Als 't langhe duert 't Drincken doet dat al vergheten, Mijn secreten, Laet ick weten. 'k Bemin altijdt den Tuytepot, Als ick mijn keele laeve, dat gaet braeve, Een dronckxken wijn is niet bot, Het maeckt ons sot, Wy en zijn noch niet begraven g'heele gave, Niemants slaeve. Ick prijs het edel druyve sop, Daer toe was ick ghedreven, Al mijn Leven, Mijn ghelt dat maeck ick effen op, Wijn in de hop Wilt my noch een dronckxken gheven, Al waer 't seven, Lieven Steven. 'k Brengh u een teughsken van dit nat, Het is seer soet van smaecken, 't Sal u raecken, Drinckt men te veel van Bachus vat, Soo wort men sat, Noch een pintjen is mijn taeck Eer ick braecke, 'k Sal het staecken. Om soo te scheyden 't doet my pijn, 'k Wil mijnen dorst verdrijven, Drincken blijven, Heer weert tapt noch een pot met wijn, Het magh wel zijn, Want t'en gaet my maer beklijven, Wilt niet schrijven, 't Wijf sou kijven. Tapt noch een stoop wijn voor mijn gheldt, Eer ick naer huys gaen kijcken, 'k Sal my strijcken, Hier ligh ick gans ter neer ghevelt, Laet sonder gelt, Dronckaers worden selden rijck, Al ghelijcke, T'is publijcke. 