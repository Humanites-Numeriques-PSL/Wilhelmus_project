 KOmt vrienden u bereydt, Om dese klucht t' aenhooren verloren arbeyt, Waer het hier in te stooren, Van die gaen spreken, Met eenen dooden Mensch, Den blinden te versteken, oft gheven eenen wensch, Vyt eenen ydel pot, Teeten oft drincken, Of te houden den sot met Heeren wilt gedincken, Oft zaet te storten, In 't miden van zee, Een langhen Man te korten, Is al verloren mee. Ghy sult oock zijn ghemist, Veel winden te vergaeren, En sluyten in een kist, Van 't water telt de baeren, Den kaelen scheren, In een bos vanghen vis, En wilt die niet begeiren weet het al verloren is. Te leeren een sot wijs, g' En meught dat niet beloven, Of te gaen drooghen ys, In eenen heeten oven, Een moor te wassen te melcken eenen bock, Of te gaen branden asschen, Smout te braden uyt den stock. T'is al om niet ghedaen, Een oudt wijf te bedwinghen: Tot dassen oft te gaen, een stommen te doen singhen, Een kabeltauw, Te trecken door een naelt, Of van zanden bier te brouwen, Ghy soudt wel zijn ghefaelt. Verloren arbeyt, Te soecken rechte vrienden, Een groot soberheyt, In eenen dronckaert vinden, Wijsheyt in dwase, niet Trommelen en meught, Om te vanghen een haese, Soeckt in quaet gheselschap deught. Soeckt wijn in een vis net, Peerden en Oyvaers nesten, 't Ghelt een verquister het, Hy geeft het ten besten, In een gheveijnsen, Soeckt de waerachtigheyt, Dat en moet gy niet peijsen, t' is verloren arbeyt. Die soecken een vet swijn, En gaet niet by de Ioden, Om dat 'er daer veel zijn, doch sy zijn hun verboden, Want 't is bemerckens, Godt ded' eens den duyvel gaen, In altemael de verkens, daer af zijn sy noch belaen. Al wie soeckt groot verstant, Die gaet by vette buycken, wie'er oyt drincken vant In ijdel pot of kruycken, Nu gaen ick singhen, Van al het profijtigh goet, En noch meerder vremde dinghen, Die men hier noch weten moet. Dienstigh in 't huys om sien, Eenen ontrouwen dienaer, Hier by luye wercklien, Een seugh die is onvruchtbaer, Een Maert t'houden die dickwijls is bevrucht, Als med' een siecke Vrouwe, die by na altijt sucht. Al meer profijtigh goet, Een Vrouw die achter uyt slaet, Een kat die vluchten moet, Van die Muysen is oock quaet, s' Hebben een beurse, Die altijdt ijdel is, Men geeft fraey voor de Neuse, Ghebraden vlees en vis. T'is oock seer aenghenaem, 't Gen' ick u hier wil leeren, Van dinghen die te saem, Altijdt wel accorderen, Een borse snijder, Met eenen sack vol ghelt, En eenen goeden rijder, op een schoon peert gestelt Dit accordeert te gaet, Een Meulder en een Esel, in de kerck een plaet, En daer by eene Quesel, Een goet gheselschap, Daer by de vrolijckheyt, eenen monick en zijn kap, Dit is tot de vreught bereyt. Dit komt oock over een, Eenen dief en het worghen, Een vrouw met kinders kleen, Eenen Weert niet te borghen, Een kruyck en 't water, een maerte die wijn haelt, Een Celle met een Pater, En een die wijn betaelt. T'is goedt en 't accordeert, Den Man de Vrouw te soecken, Een Advocaet geleert, den Clerck en zijn Boecken, 't Honerigh vercken, Aen een Menichen dreck, De Priesters in de Kercke, te lijden Broot gebreck. Oorlof Vrienden met recht, Wilt dit niet blameren, 't Dient voor al die zijn slecht, Om wijsheyt uyt te leeren, En t'onderscheyden, Het profijtigh goedt en 't quaet, En by den neus leyden, Al die niet recht en gaet. 