 Weest al verheught ghy Boerkens en Landts-lieden Om 't ghen' ick heb tot uwer eer ghemaeckt, 'k Sal uwen roem heel Vlaender door bedieden Hierom al u verdriet en droefheyt staeckt, 'k Wil dagh en nachten, U lof betrachten, Brenghend' in 't licht, U Ampt dat ons al sticht. 'k Vind' eerst voor al in eenen boeck beschreven Hoe Adam heeft den eersten Boer gheweest, Met duysent meer nu Heylighen verheven, Jae Abraham soo m'in Godts Schriften leest, Jsack in vrede, 't Boere-werck dede, En op dit pas Jacob een Herder was. Laban was oock een Boer soo 'k quam te lesen En Moyses Herder t'huys in Madian, Joseph seer wijs en altijdt vol Godts vreesen, Hy trock in 't veldt als eenen braeven Man En wilt bemercken, Gedeons wercken, En Job seer goedt, Al Boeren kloeck van moedt. David was oock een Schaep-herder ghepresen, Ghesalft door Samuel Propheet Godts knecht En tot den Troon van Jsrael gheresen, Een Man oock naer Godts hert goedt en oprecht, Abigail vol minne, Was een Boerinne, Uyt wiens gheslacht, Zijn Vorsten voort-ghebracht. Men siet vol vreught dat ieder jaer de Boeren Jn sweet, in pijn, nae druck en aerebeydt, De rijpe Vruchten in de schuere voeren, En loven Godt die hun dien loon bereydt, Boeren, Boerinnen, Die vruchten winnen, Noyt ledigh staen, En laet Godt noyt vergaen. Als Adam spitt' en Eva heeft ghesponnen, Seght my waer waeren doen al d'Edel-lien, Wy zijn te gaeder van hun zaedt ghewonnen, Daerom laert ons te saem met Godt verblijen d'Herders te saemen, By JESUS quaemen, Jn Bethlehem, Gheweckt door d'Enghels stem. Wilt dan de Boerkens op het hooghste cieren, Ghy Nymphen vlecht hun elck een schoone krans Die moet gevlecht zijn van groen lauwerieren, Verblijdt te gader Vrouwen ende Mans, Gheen volck te Lande, Groot van verstande, Soo veel elck kan, Verheft den Acker-man. 