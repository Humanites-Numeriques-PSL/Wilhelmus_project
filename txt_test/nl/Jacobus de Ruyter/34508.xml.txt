 GRoote neusen blijft staen, Luystert toe sonder faelen, 'k Sal het u singhen gaen, Wat recht elck moet betalen, Die maer een dicke Neuse draeght, Twee blancke jaers wort hy ghevraeght, Precies u ghelt op draeght. Comt die zijt curieus, In 't Broederschap gheschreven, Van eenen frisschen Neus, Moet g'oock twee blancken gheven, En van een Neus g'heel plomt en root, Of die is bleeck ghelijck de doodt, Die moet gheven vijf groot. Als uwen Neus is krom, Of dat sy schiet haer bellen, Ghy moet mijn Heere den Dom, Elck jaer dry stuyvers tellen, Hebt ghy eens Neus ghehult, ghebult, Oft wel met koten opghevult, Twee stuyvers is de schult. 4.Hanght uw' Neus op uw' kin, Vier stuyvers moet ghy gheven, Dat is een goet ghewin, Om den Graef by te leven, Of die vol pocke putten staen, Hy moet vijf groot betalen gaen, Of hy wort kost ghedaen. Een blauw kalkoenen Neus, Met eene groote swaeve, Moet haelen uyt zijn beurs, En betalen den Grave, Wel dry en twintigh stuyvers ghelt, Moet alle Iaer eens zijn ghetelt, Of men doet u ghewelt. Een neus die jonghen heeft, Die moet eens s' Iaers tracteren, Elck een daelder gheeft, Want s'hebben de grooste eere, En al de kleene dompen vies, Moeten oock gheven hun accijs, Sy trachten naer den prijs. Neusen die zijn Camuys, Twee blancken zijn de rechten, Een neus als een kack-huys, Men sal al sulcken knechten, Vry en liver laten gaen, Maer neusen die wat scherp staen, Die hebben hem voldaen. Wel aen dan voor het lest, Volght naer de Palccaeten, Dat raed' ick u voor 't best, Betaelt het sal u baeten, Siet g'al den Graeve consenteert, Of ghy sult wesen ghesommeert, Of wel ghearresteert. 