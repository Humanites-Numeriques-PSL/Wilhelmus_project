 VVEest ghegroet Enghelin, Mijn uyt verkoren, Ach wilt aenhooren, Eens mijn trouwe min, Wanneer sult ghy my weder liefde tooghen, Af drooghen, Mijn ooghen, Van tranen vloet, Enghel ghepresen, Ach wilt my ghenesen, Dan sal ick blijde wesen, En zijn wel ghemoet. Dochter. Ionghman stelt uw' gheklagh, En wilt vertrecken, Ghy doet ontwecken, Die in ruste lagh, 'k En gheve niet om al uw' droevigh suchten, 't Zijn kluchten, Wilt vluchten, Ende van my gaen, Ghy soeckt al quelen, Mijn eer te stelen, En dan uw' rol te spelen, En my laeten staen. Jonghman. Mijn Lief 'k wens om de doodt Is 't dat ick lieght, En u bedrieght, Of brenghen in den noodt, Liefde soo ick van u geenen troost kan werven, 'k Moet sterven, Bederven, Van droef gheween, Laet my doch winnen, Vw' hert en uw' sinnen, Weet dat ick u beminne Lief en anders gheen. Dochter. 'k Sien uw' ghetrouwigheyt, Houdt op van klaghen, 'k Ben alle daghen, Tot uw' dienst bereydt, Laet my van u een kus op trouw ontfanghen, Mijn wanghen, Verlanghen, Met een jever groot, Mijn Trouw verheven, Wort u nu ghegheven, Laet ons nu t' samen leven, Tot ons scheyde de doodt. Jonghman. Mijn lieften Enghel soet, 'k Bedanck u seere, T' is een groote eere, Die ghy my aen-doet, 'k Sal totter doodt u oock ghetrouwe blijven, Mijn Liefste, Laet schrijven, 't Contract voortaen, Ghy sult ghetrouwe Zijn mijne Huys-vrouwe, In blijschap druck en rouwe, Sal ick u voorstaen. 