 Nu laet Niet meer u droeff ghewaet O Juda treuren, Want siet' de deuren Des Hemels sullen nu haest open scheuren. Dus laet mijn Herpe der Vermaeckingh ook van ver Wat vreuchts ghebeuren. En siet, Godt heeft aen Achas yet Belooft te vooren; Dat hy sijn ooren Voortaen sal neyghen neer, om ons te hooren: En senden ons dien Heyl, Die Satans wegh onveyl Heel sal verstooren. Hy sal Hier in dit aerdtsche dal Oprecht'lijck weeten Al ons secreten: Want honich ende mellick sal hy eeten, Waer door dat hy het goet Sal weten metter spoet Van 't quaet te meeten. Een Maeght Sal haest, want sy al draeght Ons dit kint baren: Dat onse haren Wel tellen kond' eer wy ghebooren waren. Dus maeckt u ziel perfeckt, Want vint het die bevleckt 't Sal u beswaren. 