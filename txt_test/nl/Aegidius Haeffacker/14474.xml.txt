 O Menschen haest u metter spoet, Wilt met Lof-sanghen prijsen Maria, die reyn Maget goet, Wilt haer toch eer bewijsen. Wilt haer altijdt, na mijn bedien, Als Maeght en Moeder eeren, Die van 't beginsel was voorsien Tot een Moeder des Heeren. Sy is die Maghet sonder smet, Een Vrouw van groote krachten: 't Hooft des Serpents heeft sy verplet. Eert haer alle gheslachten. Esaias die heeft van haer Ghepropheteert waerachtigh, Dat sy ons baeren sou voorwaer Den Soone Godts almachtigh. Sy was verciert, die suyver Maegt, Met deughden overvloedigh, Maer s' heeft Godt sonderling behaegt Om dat sy was ootmoedigh. Geen tonghe kan uyt-spreken, siet, Haer deughd en heyligh leven: Een herte kan 't bedencken niet Hoe sy nu is verheven. Dus prijst haer alle menschen fijn, Haer deughden wilt aenmercken: Wilt ghy met haer in vreughden zijn, Volght na haer goede wercken. 