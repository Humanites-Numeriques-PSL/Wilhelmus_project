 GHy dochters schoon Van Lyba'an hoogh gepresen, Soeckt sonder vreesen U Bruydegom eerwaert, Op dat ydoon U recht mach sijn gewesen Van hem uytgelesen Die weyden wijt vermaert: Daer hy sijn rust neemt t' allen stonden, Dat ghy daer meught zijn gevonden, Neerstigh altijt Volght zijn voetstappen met vlijt. Selfs soo noot hy u tot hem te comen, En seyt sonder schroomen, Comt mijn Bruyt delicaet, U voor aen staet, Bevrijt t' uwer vromen, Wilt u vry beromen, Mijn woort dat eeuwigh staet, Want ick ben de fonteyn daer boven, Die vloet uyt Libanus hoven, Dus wilt met boet Drincken dat water soet. Sijn stem bequaem Is lieff'lijck om hooren, Dus na hem wilt sporen, Want hy seer na u beyt, En sijne naem Is oly uytvercoren, Wtgestort te vooren, Hierom met goet bescheyt De maeghden hem soo seer beminnen, Want hy doet liefde blaken van binnen In die voorwaer Sijn wegen volgen naer. Hy heeft verweckt Al die daer lagen in sneven Onder den boom verheven Daer u moeder is onteert, En lach bevleckt, Liefde heeft hem soo gedreven, Dat hy u het leven Vercreegh weer met begeer, Dees Bruydegom is waert om te loven, Hy helpt al die daer sijn verschoven, En die met boet, Ghedenckt te sterven goet. 