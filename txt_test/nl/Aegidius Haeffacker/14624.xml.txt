 BEmint en eert der Maeghden staet, Want sy soo veel te boven gaet, Gelijck de ziel het lichaem doet, Verheven boven 's werelts goet. Ja meerder als den Hemel scheelt, Die by der aerdt wert af gebeelt, En meerder als de eeuwigheyt Van dese thiene onderscheyt. Ick bid u gever aller goet, Dat ghy u schatten open doet, En mijn schenckt mildelijck de maet Der suyverlijcke Maeghde staet. Want na den Bruydegoms' geslacht, Soo wort de Bruyt van dien geacht, Die dan is Bruyt van sulcken Heer, Die heeft by Godt de hooghste eer. Verciert mijn geest met alle deught, Op dat ghy daer in vinden meught, Dat al mijn sinnen en verstant Verteeren in Godts minnen brant. Vereert mijn ziel met dit geluyt, Dat ick mach als een suyver bruyt, Singen een liet, dat niemant dan, Als Iesus Bruyden singen can. 