 DEr Maeghden lof Wilt singhen al-ghemeyn, Die in den Hof al van des Hemels pleyn, Als roosen, puer, playsant, Schoon staen gheplant, Gheven oock een geur, En een schoon coleur, Gheven oock een geur Godts sinnen. O fleur! O reyne fleur, vol minnen. O Jesu soet, Die zijt der Maeghden kroon, Wiens Moeder vroedt Een Maghet was ydoon: Wie weet, wat vreughdt ghy doet Een reyn ghemoet: Dat af-snijdt des vleyschs, Met al sijnen eysch, Dat af-snijdt des vleyschs wellusten: O vreughdt, o soete vreughd, vol rusten. Als Vader vlijt Staet ghy de Weesen by, Tot aller tijdt Den droeven maeckt ghy bly: Dus Heer ghebenedijdt Ghy Bruy'gom zijt Voor al die des vleysch, Met al sijnen eysch, Met al die des vleyschs lust sterven. O rust, o soeten rust, om t' erven. 