 GOede Godt ick moet u klaghen Al mijn teghenspoet, Dat mijn ziel alhier moet draghen, 't Welck my trueren doet. Moet ick langh uw' graci' derven, En u klaer aenschijn, Soo moet ick van rouwe sterven, En van bitter pijn. Siet, mijn daghen zijn vol lijden, Met sonden beswaert, Sorgh' en vrees' aen alle sijden Over my vergaert: Veel tentatien my pooghen Te brenghen tot val, Passien my ne'erwaerts booghen Swaer sonder ghetal. Och! wanneer sal 't eynd eens wesen Van al dit ellendt! Wanneer sal het quaedt mispresen Van my zijn ontwendt? Wanneer sult ghy mijn ghedachten, En al mijn ghemoet, Maken vry van alle klachte? O mijn hooghste goet. Wanneer sal ick hebben vrede, Met ghestadigheydt? Vrede binnen, buyten mede Rust en liberteyt? Jesu schoon laet my aenschouwen Eens u soet aenschijn: Helpt my toch uyt dit benouwen: Anders ick verdwijn. Ick ben hier als een verlaten, Veer in vreemde landt, By die genen die my haten, En soecken ter schand'. Dus, o Heer, wilt solaceren My in mijnen noodt: Want tot u streckt mijn begeeren, En verlanghen groot. Al des werelts consolaci Is my een verdriet. U soeck ick tot aller spaci: Dus my Heer aensiet. Maer 'k en kan u niet ghenaken: Want mijn vleesch en bloedt Druckt my neer tot aerdsche saken, Tegens mijn ghemoedt. Aldus moet ick stadigh strijden Ick onsaligh mensch, En my selven dickmael mijden, Tegen mijnen wensch. O wat last lijd' ick van binnen! Als den geest hoogh tracht, 's Hemels saken te beminnen: Die het vleesch kleyn acht. Wilt, o Heer, niet van my wijcken: Maer vertroost altijdt: Laet uw' dienaer niet beswijcken Door des vyandts strijdt. Maer verdrijft sijn fantasijen, En sijn valschen raedt: Dat ick my eens magh verblijen, Vry van alle quaet. Doet my oock geheel vergheten 's Wereldts ydelheydt; Laet my smaken, sien en weten Uwe soetigheyt: Gheeft in plaets van aerdsche lusten, En des vleeschs playsier, Dat mijn ziel in u magh rusten, Branden in u vyer. Machtigh Prins, laet u beweghen Al mijn ongheval: Gheeft my uwen soeten zeghen, O mijn Godt en al. Komt, mijn hoop, wilt niet vertoeven, Komt mijns herten vreught: Komt mijn vyanden bedroeven, En mijn ziel verheught. 