 EEn kost'lijck pant Hadden wy eens verlooren, D' Heydens, triumphant, Hielden daer mee den spot: Dien boom, playsant, Daer wy door zijn herbooren, Hadden sy, valiant, Ghenomen voor haer lot. Maer dit feyt begaen, Haer seer duer heeft ghestaen: Want desen roof haer selven lost, De Heydens oock veel heeft ghekost. Desen boom playsant, Is heden we'er gheplant. Als d'Arcke Godts Hier voormaels scheen ghevanghen, Met de straf des doodts De Philistijnen sloegh, Wt schijn des noodts, En dangereus verlanghen, Door mirakel groot Haer selven soo ontsloegh: Alsoo desen boom Verslaet de Heydens vroom: Heraclius wint als een heldt, En Cosroas verliest het veldt. Desen boom playsant, Is heden we'er gheplant. Broeders ootmoet, Voor 't Cruys wilt u verneeren: Reverenti' doet Den Heer, daer aen-ghehecht. Want hy, seer soet, Ons graci' sal vermeeren, Na sijn Cruyce vroet Als wy ons draghen recht: Hy sal ons oock mee We'erom verleenen vree, Verdrucken ons vyanden fel, Die teghen 't Kruys op-staen rebel. Desen boom playsant Is heden we'er gheplant. 