 ALle die peys-dorstigh zijt, Verheught nu u leven: Want ons wort op desen tijdt Een Prince ghegheven. Een Prince ghenaden-rijck, Die den vyandt vromelijck, Sal met voeten treden: En op-rechten Adams val, Oock sijn volck verlossen al, En brenghen in vreden. Desen Prince hoogh befaemt, Weerdigh t' exalteren, Wort des hooghstens Soon genaemt, Die oock sal regneren In 't huys van Jacob eerbaer, In der eeuwigheydt voorwaer. Sal sijn Rijcke wesen: Hy sal door den rooden vloedt Van sijn heyligh dierbaer Bloedt Ons' wonden genesen. Looft hem dan met blijden sanck, En met grooter eere: Hoort hoe soet is dit gheklanck: Glori' Godt den Heere Zy in d' alderhooghsten throon, Want den Soone Godts ydoon Menscheyt heeft verkooren, En is in den kouden nacht (Soo 't was van 't begin voor-dacht) Van een Maeght ghebooren. Eer en danck moet dan ontfaen 't Kindt en sijne Moeder: Die heeft sonder weedoms traen Ghebaert ons Behoeder: Sy is die wortel propijs Van Jesse, dat schoone rijs, Waer uyt is ghesproten Die blomme die altijt bloeyt, Wien 't bloeyen niet en vernoeyt, Met liefd' overgoten. 