 MOyses een seer heylich man Is van tvoorseyde volck ghesproten Des werelts liefde hy ghewan Godt hadt hem lief waer door hy dan Prijs ende gunste heeft ghenoten. De Heere heeft hem oock gheeert Ghelijck de vaderen seer heylich, Hy verhief hem, sijn vrees vermeert, Sijn vianden sijn omghekeert, Godt maecte door hem den wech veylich. Veel teekenen dede hy snel En wert voor de princen hooch ghepresen, Godt gaf hem ouer tvolck beuel, De welcke hy regeerde wel, Godts heerlijcheyt is hem bewesen. Tot eenen seer heylighen staet Soo was hy van Godt wtvercooren, En dat om sijne trouwe daet, Saechtmoedich was hy van ghelaet, Tot ouricheyt was hy gheboren. Godt die vercoos hem bouen al De ander menichte van volcken, Hy liet hem hooren t'soet gheschal Sijnder stemmen in dit dal, En voerde hem in duyster wolcken. Hy gaf hem teghenwoordich daer De wet voor alle sijnen knechten Des leuens en wijsheyt voorwaer, Dat Jacob leerde tverbont claer En Israel oock sijne rechten. 