 WY zijn in hoop geworden salich, Maer de hoop diemen siet, En is geen hope hier egalich Want sien can hopen niet. 25 Maer ist dat hopen ons ghedachten, Als sy niet sien de daet, Lijtsamelijc sy dan verwachten, Dat noch voor handen staet. Desghelijcx coemt de gheest oock mede En helpt ons cranckheyt voort, Want wy en weten niet de bede Te bidden alst behoort. Maer de gheest daer elck toe moet vluchten, Selue hier voor ons bidt, Met onwtsprekelijcke suchten Voor elck gheloouich lidt. De gheen die elcx hert can doorsoecken, Gheuoelt des gheests gheschil, Int bidden can hy hem vercloecken Voor ons na Godes wil. 28 Want Gods liefhebbers alle dinghen Ten besten dienen fijn: Die na tvoornemen sonderlinghen Van God gheroepen zijn. VVant die hy heeft ghekent te voren, Die heeft hy arm en rijck, Gheordineert als wtuercoren, Te werden form-ghelijck Tbeelt zijns soons, blusscher vanden toorne, Die ons voor gaet so vry, Op dat hy de eerste gheboorne Onder veel broeders sy. Die hy te voren ordineerde, Die riep hy oock voorwaer: En die hy riep hy oyt regeerde, En hy rechtueerdicht haer. Ende die hy door zijn weldade Hier gherechtueerdicht heeft, Vereerlijct hy [oock door ghenade Die hem eewich aen cleeft.] VVat sullen wy dan hier toesegghen, So God voor ons nv is, Wie is ons teghen? t'ouerlegghen Dit woort, men soud' ghewis. 32 Die zijnen Sone niet en spaerde, Maer gaf hem in dit dal Voor ons: hoe sou dees God van waerde Met hem niet schencken al? VVie sal beschuldighen oft laken Die God vercoorne noemt? God ist die rechtueerdich can maken, 34 Wie is hy die verdoemt? Christus sterf voor ons als wy weten, Ja hy is op ghewect, En aen Gods rechter hant gheseten, Daer t'bidden voor ons strect. VVie sal ons van zijn liefde scheyden, Benautheyt oft oock druck, Veruolgingh' oft naectheyts verbeyden, Vaer, swaert oft ongheluck? 36 Daer is gheschreuen van Gods knapen, Hoe haer de doot verstrict, Wy zijn gheacht gheweest als schapen Tot slachtinghe gheschict. Maer dat ghijt weet in alle desen So ouerwinnen wy, Door hem die ons liefd' heeft bewesen, 38 Ende in als staet by Want ick ben seker oock door reden Dat noch leuen noch doot, Noch Enghelen, noch Ouerheden, Noch machtighe hoe groot, Noch teghenwoordich, noch toecomen, 39 Noch gheenderhande werck Hoochte noch diepte, seer om schromen, Noch creatuer hoe sterck, Ons en can scheyden nemmermeere Van Gods liefd' menichfout, Sijnde in Christo onsen Heere, Hem louende vertrout. 