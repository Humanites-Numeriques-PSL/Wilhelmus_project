 MYn waerde soon, als ghy hier past te doene// yemanden eenich goet, en weest oock niet soo coene// noch soo onnut, als ghy gheeft diet behoeft// dat ghy hem met harden woorden bedroeft. Den daeu die coelt de hitte vanden morghen, Soo is de gaue die gheschier verborghen: Ja twoordt dat is somtijts den slauen bloot Nutter, dan uwe gauen groot. Een vriendelijck mensch die gheeftse alle beyde: Maer een dwaes mensch met dan verwijt, en seyde Een gaue is hier seer verdrietelijck, Diemen met schimp moet sijn ghenietelijck. Leert wel te voren eer ghy hier wilt leeren, Gheneest v seluen eer ghy anders seeren Ghenesen wilt: eyghen straff oock beghint Eer ghy v yemands oordeel onderwint. Met het berouw en boete wilt niet toeuen Tot dat v Godt deur siecte hier sal proeuen, De beteringh uws leuens niet vertrect, Want v leuen seer haest ter doot hier strect. Wilt ghy Godt dienen laet v dat ernst wesen, Op dat Gods toren hier niet sy gheresen, Die ouer v sal comen deur oorsaeck, Eer ghy scheyt soo dinct om de wraeck. Want alsmen sat is salmen weder dincken Dat ons den hongher wederom can crincken, En die rijck is die sal oock peysen dan Dat hy wederom arm worden can. Het can des auonts haest anders werden Dan het des morghens schene te volherden, En alle dit gheschiet hier haest deur Godt, Daerom waect, bidt, houdt met sijn woordt gheen spot. Een wijs man is hier in altijt sorchvuldich, Hy schuut de sonde ende lijdt verduldich, Wie verstandt heeft neemt sulcke wijsheyt aen, En wiese crijcht looftse, en tis wel ghedaen. Wie dees leer weet die can hem wijslijck houwen, En spreect daer van met een sondich berouwen, Doet dan alsoo, volcht niet den boosen lust, Breect uwen wil, op gheen ydelheyt rust. Want wilt ghy hier v boose lusten volghen, V vyant spot, en Godt wert seer verbolghen Voor brasser groot en werdt oock niet bekent, Tot slampampen v gheensins en went. Op dat ghy hier en wordt gheen bedelaren, En als tghelt wt is dat ghy dan met ware Op woecker moet hier halen schaedtlijck iet, Soo leeft wel met maet, in als versiet. 