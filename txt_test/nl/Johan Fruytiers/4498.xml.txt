 HOe sullen wy hier prijsen// Als nv Sorobabel// Die hier al met den wijsen// Heeft naghevolght Godts beuel// Ghelijck een rinck die hier staet wel// Al aen de rechte hant ghedraghen// was hy in sijnen daghen. En Jesus Josedechs soon Die hebben hier heerbout Den tempel heylich ende schoon Het samen, alsmen aenschout, Op dat sy voor iongh ende out Heerlijcken souden blijuen, Lof moetmen haer daerom toeschrijuen. En Nehemias mede Is lofbaer int ghetal, De mueren vander stede Hief hy weder oppe al, De poorten in Jerusalems dal Heeft hy ghestelt te samen, Dies sal hem oock lof wel betamen. Niemant en is gheschapen Die Enoch ghelijck sy, Hy is hier niet ontslapen, Schriftuer die tuyght dat vry, Want vander aerden soo wert hy Hier schielijck wech ghenomen Dijs is sijn lof al met den vromen. En Joseph hier gheboren Een mensch op aerden teer, Hy was Godts wtuercoren En ouer sijn broeders Heer, Sijns volcx behouder, dijs hem sy eer, En sijn ghebeent vleessich gheknocht Wert wederom na huys ghebrocht. Set en Sem op aerden Oock groote eer aencleeft, Maer Adam groot van waerden Heeft eer bouen al dat leeft, Om dat hem schiep diet al gheeft Aldereerst: als schrifture seyt Dijs sy den Schepper lof in eewicheyt. 