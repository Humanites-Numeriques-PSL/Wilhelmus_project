 O Heere God mijn vader// mijns leuens schepper sterck, en sijt toch gheen versmader// van v eyghen hantwerck. En laet my hier niet dalen Onder verwijters boos, Noch met lasterers dwalen, Soo werdt ick niet godtloos. O cost ick mijn ghedachten Nu toonen rechte voort, Ende deur Godes crachten My stichten in sijn woort. En dat ick niet verschoonde De straf op my ghehaelt, Maer my sondich vertoonde Daer ick in heb ghefaelt. Dat ick oock na mijn bede Niet meer vergramde Got, Op dat ick daer deur mede Niet en werd t'sviants spot. O Vader Godt almachtich Die t'leuen hebt ghesticht, Uws gheests maect my deelachtich, Dees leyde mijn ghesicht. Van my soo wilt oock weynden Hier alle quaden lust, Soo dat aen allen eynden Mijn ziel in v soect rust. En laet my hier niet vallen In gulsicheden quaet, Ende bewaert ons allen Hier voor onreyne daet. 