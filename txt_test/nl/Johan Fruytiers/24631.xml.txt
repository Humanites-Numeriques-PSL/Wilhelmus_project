 BRoeders v en is niet vergheten, Ick spreeck tot haer die de wet weten, Dat de wet heerschappie heeft, Ouer den mensche hier geseten, En dat so langhe als hy leeft. Die eens mans wijf hier wort geuonden, Is door de wet aen hem ghebonden: Maer sterft de man sy wort gheset Weder in vryheyt te dier stonden, En is oock vry van des mans wet. So zijt ghy broeders hier ter stede, Der wet ghedoot door Christum mede, Om zijn te wesen onuertzaecht: Die God vander doot op staen dede, Op dat ghy goede vruchten draecht. VVant doen wy inden vleesche waren, Doen sachmen crachtich openbaren Beweginghen met tslusts aenstoot: In onsen leden tot beswaren En droeghen vruchten tot der doot. Nv van wet vry zijn haer ghestoruen Die ons hiel onder tot bedoruen, So dat wy dienen ongheflout: In sgheests nieuwicheyt nv verworuen, Ende niet in de letter out, Ick seg niet dat de wet is sonde, Maer de sond' ick niet kennen conde, Dan door de wet is dit gheschiet: Noch het begheeren quaet van gronde Ten waer dat sy alsulcx verbiet. Na dat de sonde nam oorsake, Tghebot bedrooch my twelck ick smake, En tselfde wrocht de doot onsoet. De wet seer heylich ick niet lake, Noch het ghebot oprecht en goet. Tgoet cost in my de doot niet wercken, Maer om de sonde te aenmercken, Quam de doot door het goet van God: Op dat de sond' in leeck oft clercken Seer sondich sou zijn door tghebot. 