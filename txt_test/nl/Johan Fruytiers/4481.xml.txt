 ICk wil nv louen hier Gods werck// Sijn wonder dat sy ghepresen// Alsoo ick in de schrift aenmerck// ende hier heb ghelesen// Het godtlijck wesen// heeft ghesticht// Hier de Sonne hooch gheresen// Sy is hier het claerste licht. Den heylighen en is de cracht Van Gode hier niet ghegheuen, Dat twonder werck van hem ghevracht Ghenoech werde beschreuen, Dat Godt verheuen// heeft ghedaen, Die in eewicheyt sal leuen, Tmach in tsmenschen hert niet gaen. En hy alleene ondersoect Het tsmenschen hert ende nieren, Hy siet hoe sijn ghedacht vercloect Booslijck bouen veel dieren Hy moet bestieren// en hy weet Al dat hy hier can versieren, Eert gheschiet weet hy tsecreet. En hy vercondicht en verclaert Al tghene dat is voorleden, Tverborghen hy oock openbaert, Want hy kent tsmenschen reden, Sijn wijse seden// hy betoont Dat sy sijn van eewicheden, Dies sy hy eewich ghecroont. Men can hem hier oock grooter niet Noch oock minder maken, Gheen raet hoe dat met hem gheschiet Behoeft hy in sijne saken, Wilt doch opwaken// en aenschout Hoe seer lieflijck sijn te smaken Sijn wercken menichfout. Hoe wel wy naeu een vonxken cleyn Bekennen van haer bedrijuen, Sy leuen alle hier certeyn, Voorts ende voorts sy hier blijuen Door Godts verstijuen// seer bequaem Sal de mensch van hun beclijuen, Want sy sijn hem ghehoorsaem. Het is hier dubbel altemael, Twee teghen twee sijn ghebleken, Een teghen een, een t'princepael, Tis al sonder ghebreken, Wie macht wtspreken// twonder al, Tis al nut niet om versteken Dat Godt schiep int aertsche dal. 