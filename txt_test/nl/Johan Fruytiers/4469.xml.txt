 VVie hier schriftuer waernemen sal// Die can gheen arbeyt waernemen// Wie leeren wil hier in dit dal// En moet sijn sinnen niet vervremen// Hoe can hy de leere nemen waer// Die daer ploeghen moet en egghen// Den sin is by sijn ossen daer// Dees drijft sijn sweep doort aertrijck swaer// Anders en weet hy hier oock niet te segghen. Hy heeft te dincken hier ghenoegh Hoe dat sijn ackers best sullen groeyen, Oock moet hy spade ende vroech Het voeder gheuen sijnen koeyen, Soo ist oock met den schrijnwerckers hier Ende timmerluden mede Die dach en nacht arbeyden schier, Sy moeten dincken de manier Hoe twerck best grijpen sal sijn stede. Een smit moet by sijn aembeldt sijn En op sijn smeden achten, Hy wort van vier mat, tvalt hem pijn, Arbeyt doet hem voor tsmisse schier versmachten, Het helder gheclanck des hamers wreet Can hem d'ooren terstont vol maken, Hy dinct hoe twerck worde ghereet, Het cost hem vroech en spade sweet Op dat sijn werck tot een goet eyndt mach raken. Een pottebacker, dese moet By sijnen arbeyt wesen, En oock de schijue met den voet Omdraeyen niet al sonder vresen, Hy moet sorghen dat twerck sy ghelijck, Sijnen erm vergaert de stucken, Hy maect een vat door sijn practijck Van aerde ende cleyich slijck, En wort hier moede door het bucken. Hy moet oock dincken dan daer na Al om het verghelasen, Op dat hijt make dat fraey sta, Ten dient niet by hem seer te rasen, Elcx arbeyt men aen sijn hantwerck siet, Elck die toont vlytighe seden, Men cans'int stadt onbeeren niet, Maer tisser oock te doen weer iet, Men schiet een ander met verstant en reden. Niet wel machmen hier een ambacht waernemen en ghemeynte regeren, Tverstant is niet in elck gheslacht Om de schrifture te hanteren, Noch recht, noch oock de gherechticheyt En het preken wel versinnen, Ten wort oock niet recht wtgheleyt, Want d'ambachts man dinct om arbeyt En om sijn broot te winnen. 