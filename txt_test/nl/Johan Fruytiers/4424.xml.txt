 DE sot die claecht// seer my mishaecht// nyemant is my ghetrouwe// Geen danck hoet gaet// van mijn weldaet// ick nerghers en aenschouwe// } dus heb ick int hert rouwe// want die daer eten hier mijn broot// loopen verwoet// Niemandt spreect goet// dus coemt dat mijnen spot is groot. Sorglijcker sal// sijn sulcken val Dan t'vallen van een solder hooch Die hier is boos// ende godtloos Valt onuersiens, dan hebt goet ooch, Een grof mensch daer gheheel in is drooch, De wijsheyt die den mensch seer vroomt, Spreect onuoorsichtich// en clapt onstichtich, Na hem eerst inden mont hier coomt. Al spreect een sot// wat goedts t'valt bot, Want hy en spreect niet t'rechter tijt, Aermoede doet// dat dicmael moet Quaet wijken: dijs des herten strijt Daer deur gheruster is en gheurijt, Menich doet lieuer t'rechte quaet Eer dat sijn eer// tot verlies keer, En soo ontvlie t'godtlooser haet. Menighe vrient// deen dander dient In een onrechuaerdighe saeck, Nochtans viant// wort dander, want Valscheyt heeft seer quaden naspraeck: De lueghenachtighe spraeck Is een schandt vlecke met verdriet: En dees certeijn// men int ghemeijn By d'onghemanierde hier siet. Niet veel en scheelt// de dief die steelt En een die hem tot lieghen went, Ja niet soo vals// en wort in als De dief van my hier niet bekent, Maer aensiet ghy haer beyder ent, Het is een rat, oft galghe, Daerom is tlieghen// schandlijck bedrieghen, Altijt v daer van walghe. Een wyse man// sijn seluen can Bringhen ter eer door reden wijs, Elck heeft hem lief// hy crijght gherief By vorsten door sijn cloeck anijs, Die sijnen acker bout crijght prijs, En hy maeckt seer groot synen hoop, Wie hem soo hout// crijght menichfout Hier goet: al na des werelts loop. Een gaef verwint// tgheschinck verblint Der wijsen ooghen altijt hier, In sijnen mont// steket terstont Een toom, hy straft niet quae manier, Een wijsman die wijsheyt fier .Niet en ghebruyct door t'verghen, Is als een schat begrauen plat, Laet hem de sot verberghen. 