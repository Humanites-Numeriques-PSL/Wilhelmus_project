 MYn kint wanneer hier een mensch sterft// weent en beclaecht hem met misbare// v herte sy van rouwe doorkerft Ghelijck oft v leet gheschiet waren. Dan sijn lichaem hier doch bewint Ghelijct behoorlijck is na wijse, Begraeft hem eerlijck mijn lieue kint Op datmen v niet en misprijse. Weent bitterlijck en sijt bedroeft, Om d'opspraeck wilt oock rou draghen Na sijnen staet van sulcx behoeft Ten minsten een oft twee daghen. Maer troost v weder ongheschroomt, Laet v de truericheyt niet dwinghen, Van truericheyt die doot hier coomt, Seer swacke cracht can sij voortbringhen. Truericheyt en armoede doet De herten wee in het aenvechten, Bant wt v herte hueren gloet, Laet daer niet te vast in hechten. Maer nochtans om het eynde dinct, En wilt dat hier doch niet vergheten, Het trueren helpt niet die daer stinct, Hy coemt niet weer als wy weten. Dinct soo hy v is voorghegaen Soo volghen wy alle in desen, Op heden heeft hy aenghestaen, Merghen soo cant v buerte wesen. Nv die doot is, in ruste leyt, Hout op dat ghy sijns sijt ghedachtich, En troost v weer dat sijnen gheest scheyt In handen vanden Heer almachtich. 