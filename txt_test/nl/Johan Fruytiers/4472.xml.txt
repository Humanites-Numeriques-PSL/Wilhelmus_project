 AL wat Godt heeft gheschapen// dat is den vromen goet// Maer den godtloose knapen// het selfde schade doet// De mensch behoef tot leuen// water, vier, ijser, sout// Melck, honich, daer bene uen// Meel wijn, cleet, ende hout. Sulck alle coemt den vromen Te goede tot profijt, Den godtloosen salt comen Tot schade talder tijt, Oock sijn een deel de winden Gheschapen tot der wraeck, Door t'stormen sy verslinden Met schaelijcken nasmaeck. Als Godt sijn straf wilt slechten Ruyschen sy hooch en diep, Den toorne sy wtrechten Des Heeren die huer schiep, Vier, haghel, ende donder, Oock honger ende doot Sulcx schiep Godt elck bysonder, Hier tot een wrake groot. Veel boosen wilde dieren, Slanghen en draken fel, Ende het t'sweerts bestieren Dient tot wraeck en ghequel Om boose te verderuen Elck sijn beuel volbringht, Met vruecht doen sy verweruen Dat Godt door haer ghehinght. Dit begost ick te schrijuen, Ick hadde ouerdocht Godts werck en sijn bedrijuen, Dat al wel is volbrocht, En dat sijn wonderdaden Goet sijn, want hy beschut Door sijn groote ghenaden, Elck is tsijnder tijt nut. Men behoeft niet te segghen Dat sy niet al goet sijn, Want elck in sijn wtlegghen Is goet op sijn termijn, Daerom salmen hier louen Sijn name telcker stont, Dancken Godt van hier bouen Al met der herten mont. 