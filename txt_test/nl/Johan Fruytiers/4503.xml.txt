 Eer dat ick wert verleyt in mijn iuecht// Soo socht ick de wijsheyt en rechte duecht// Met mijne ghebet// Sy quam altemet// Dijs Godts wet// my het hert verhuecht. Mijn hert verblijt hem nv ouer haer, Ick hoordese ende namse aene daer, Doen leerde ick wel// ende nam toe seer snel, Tgroot ghequel// viel my niet soo swaer. Daerom soo danck ick die eewich leeft, Die gheen die den mensch de wijsheyt gheeft, En ick nam voor my// daer na te doen vry, Schandt wijckt aen sy// daerse aencleeft. Mijn hert dat heb ick na haer ghewent, Ick hief op mijn handen na tshemels tent, Doen wert mijn ghesicht// door wijsheyt verlicht, Het dwaer ghedicht// dat heb ick bekent. Met ernst heb ick oock na haer ghestaen, Sy en ick werden oock een seer saen, Ick vantse seer reyn// ken salse certeyn Niet achten cleyn// noch van my slaen. Mijn hert heeft seere naer haer verlanght, Het danct Godt van tghene dat nv ontfanght, Want theeft nv gheuat// een costelijck schat// Hy proeft recht dat// diese hier aenhanght. 