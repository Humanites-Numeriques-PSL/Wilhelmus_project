 VAn Godt cont alle wijshz goet// Die staet altijt in sijn ghemoet// wie telt met recht behaghen// De druppen des regens en tsant der vloet// Des tijts seer langhe daghen. Wie heeft des hemels hoocheyt ront, Het aertrijck breedt oft den afgront Met sijnder handt ghemeten? Godts wijsheyt voor alle dinghen stont Wie siet al haer secreten? De wijsheyt was voor al bereyt En des verstants voorsichticheyt was eeuwich int ontspringhen Des wijsheyts fonteyn wordt Gods woort gheseyt Wiens wet tot Godt can bringhen. Wie is ontdect de wortel soet Des wijsheyts met haer cloeckheyt vroet Haer leeringh oock onschuldich? Wie kent doch den wech, en den rechten voet Haers gancx seer menichvuldich? De Coninck vol almachticheyt, Een schepper met eendrachticheyt Verschrickelijck int wesen Sit op sijnen troon in warachticheyt, Regeert als Heer ghepresen. Dees eenich alderhoochste Godt Schiep met sijns heylich Gheests ghebodt Dees wijsheyt reyn vol trouwen, Hy teltse en matse int hemelsche slot Doen ghingh hy die aenschouwen. Hy stortse op sijn wercken al Op alle vleesch int aertsche dal Die sijn goetheyt versinnen, Oock schinckt hyse rechtelijck groot en smal Die hem met herten beminnen. 