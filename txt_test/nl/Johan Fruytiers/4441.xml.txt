 SOo wie hier sijn seluen altijt wil wreken// aen dien soo wreect de Heere rijck// de seer groote sonden van hem ghebleken die sal Godt behouden dijsghelijck. Vergheeft uwen naesten dat hy misdede, En bidt dan Godt, hy vergheeft v meer, Behout v gheen toorne, maer soect hier vrede, Soo vindt ghy ghenade by den Heer. Hoe wilt doch een mensche seer onghenadich Hier bidden vergheuingh van misdaet, Als vleysch, bloet, ende toorne hem is beradich, Hoe sou Godt vergheuen dan sijn quaet. Dinct hier om het eyndt, laet viantschap varen, Die doot en verderfenis hier werct, En dreyght niet, maer volght des wets verclaren, V naesten niet hindert, maer meer sterct. Dinct om het verbont des Heeren almachtich, Vergheeft de onwetenheyt, schuut twist Soo sult ghy de sonden niet sijn deelachtich, Die hier wel can baren arch en list. Een seer toornich mensch die sal twist aenrichten, En hy verwert goede vrienden hier, Hy hiltse aen een meer dan hy wil slechten, Onvrede soo bringt sijn boos bestier. Wanneer daer veel houts is wort het vuer groote, En wanneer het volck hier crijght ghewelt, Soo gheeft huer den toorne meer en meer bloote, Te heeftigher wort elck door het ghelt. Bereyt sijn tot twist can hier vier aensteken, Bereyt sijn tot kijuen verghiet bloet, [Tsijn beyde hier twee seer boose ghebreken, Lancmoedich maectse nochtans goet.] Blaestmen aen een vonxken, tvier wert vernomen, Maer spoutmen daer op soo gaet het wt, En beyderley cant wt eenen mont comen, Elck zie hier wel toe hoe hijs ontsluyt. De oorblasers die hier omgaen met der loosheyt En seer valsche monden: sijn vervloect, Want dese verwerrende hier deur haer boosheyt, Daer hier menich mensch vrede soect. 