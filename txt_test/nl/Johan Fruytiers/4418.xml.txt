 Godt schiep deur sijn macht ende ghewelt// den mensch van groo ter waerde// Den tijdt sijn levens in hem ghestelt// Hy is en werdt oock weder aerde// na sijn beelt heeft hy hem ghemaect// Aen groote macht is hy gheraect// vervult met goede seden// en sijn vreese smaect// alle ghedierte hier beneden. Hy gaf hem vernuft dat hy verstaet Sprake, verstandt, ooren, en ooghen, En kennisse van goet ende quaet, Besonder cost hy hem verhooghen Bouen dander ghedierten al, En gaf hem kennis in dit dal Sijn maiesteyt te louen: Ende na den val Gaf hy haer sijne wet van bouen. Hy maecte met haer eeuwich verbondt, Haer ooghen saghen sijne maiesteyt, Heur ooren hoorden tot dijer stondt De stemme sijnder heerlijcheyt, Hy sprack tot hun met woorden soet, Siet dat ghy v voor onrecht hoet, V naeste wilt besorghen, Heur oock liefde doet: Want voor my en is niet verborghen. Hy heeft verordent in elcke landt Sijn heerschappije tot sijn eere, Maer ouer Israel was sijn handt, Van haer woude hy selfs sijn Heere, Ende deur hem sijn openbaer Haer wercken als de sonne claer, Sijn ooghen sijn mids desen Altijt oock op haer, Gheen sond en sal verborghen wesen. Het t'smenschen weldaet hy bewaert, Ghelijckmen doet een seghelrinck, De goede wercken en goeden aert Als een oochappel hy in hoedt ontfinck, Hy sal opwaken int leste, Ende als dan dander reste Op haeren cop verghelden, Die het beste Hier volghden vergaen selden. Want wie hem betert t'eenigher tijt, Die laet hy tot ghenade comen, Den droeuighen hy hier oock verblijt, Van hun wort troost vernomen, Bekeert v dan tot uwen Godt, En volghet sijn godlijck ghebodt, En laet v sondich leuen, Den Heer Sabaodt Bidt dat v sonden wil vergheuen. Wie sal den hoochsten met sijn stem Louen al inder hellen, Want alleen leuende louen hem, Doode kunnen gheen lof vertellen, Daeromme den Heer looft en prijst, Te wijl ghesontheyt in v rijst, Want groot is sijn ghenade, Die hy hier bewijst Aen den bekeerden vroech en spade. Want wat can doch een mensche sijn De wijl hy hier is sterffelijck, Wat is claerder dan der sonnen schijn, En nochtans is sy bederffelijck, Oock al wat vleesch en bloet hier dicht Is een boos dinck: dan Godts ghesicht Siet de hoocht onghemeten, Int hemelsche licht: Maer aerdt sijn wy op aerden gheseten. 