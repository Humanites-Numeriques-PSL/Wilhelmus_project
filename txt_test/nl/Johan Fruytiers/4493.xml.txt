 SAlomon besat sijns vaders stede// Hy was seer cloeck en daer toe wijs Sijn vader hadt ghemaect hier vrede Hy gaf den Heer lof ende prijs. Godt die hadt ghemaect rontom seer stille Op datter wert een huys ghebout In sijnen naem na sijnen wille, Daer hem sou louen iongh en out. Och hoe wel cost ghy in v iuecht leeren, Tverstant heeft in v wijt ghestrect, Ghelijckmen twater siet vermeeren Al ouer tlant twelck wert bedect. Ghy vervuldet lant met schoon byspraken, En ouer al wert ghy vermaert, En dat om v vreetsame saken, Seer lieftal ende weerdt ghy waert. Het gaf alle landen hier groot wonder De Liedekens ghedicht soo wel, Ghelijckenissen oock besonder, Dijs loofden sy Godt van Israel. Gout en siluer was by v taenschouwen Als tin en loot: maer hebt gheraest, V herte hingh aen schoone vrouwen, Van haer soo wert ghy hier verdwaest. En ghy hebt v eere aenghehanghen Een schandtvleck, oock hebt ghy ghemaect Dat v saet straffe heeft ontfanghen, V dwaesheyt heeft sulcx veroorsaect. Doen het rijck ghedeylt wech is ghevloden, En Ephraim weeck van t'verbont Nemende toevlucht tot afgoden, Een afgodisch rijck doen opstont. Maer de Heer en woud hem niet weynden Van sijn ghenade als elck siet, Tbeloofde werck al in sijn seynden En heeft hy oock verandert niet. Hy vernielt niet heel sijn wtvercoren, Noch en neemt wech tsliefhebbers saet, De wortel Dauidt toeghesworen Behiel hy ouer door weldaet. Salomon ontsliep en heeft ghelaten Tot sijnen sade Roboam, Hy was onwijs, en d'ondersaten, Door eyghen sin afval quam. Hier na is Jeroboam ghecomen Die Israel tot sonden brocht, Afgodery wert opghenomen En Ephraim volght onbedocht. Huer misdaet die was tot desen tije Soo groot, dat Godt huer heeft veriaecht, Want niet dan alle afgoderije Bedreuen sy, theeft Godt mishaecht. 