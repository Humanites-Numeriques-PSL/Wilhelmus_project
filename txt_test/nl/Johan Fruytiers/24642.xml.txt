 DEn crancken int gelooue hier gheseten Neemt op niet tot samen gesprec van twist, 2 D'een gelooft datmen alle dinc mach eten, En die cranck is eet moes, en vliede twist. VVie eet die en sal hem oock niet verachten, Ende die niet en eet, niet en verdoem Den etenden, die oueruloet can wachten Want hy nam hem aen, die ick eewich noem. VVie zijt ghi die oordeelt den knecht ws naesten, Hy staet oft valt, den Heere hy betrout: En hy wort op ghehouden noch ten laesten, Want God is machtich die hem staende hout. D'een acht dan den eenen dach meerder blijcke Dan d'andere, ende hy blijft daer by, D'ander acht alle daghen hier ghelijcke, Elck hier verseeckert int gheuoelen sy. VVie den dach acht, die achte hem den Heere, Wiet niet en doet, achten den Heere niet: Wie eet, die eet den Heer, en gheef hem eere, Van beyden gheeft God danck hoe het gheschiet. Nyemant van ons leeft noch en sterft hem seluen, Leuen wy, steruen wy, het is in God, Oftmen ons siet leuen oft onder deluen, So zijn wy dan des Heeren Zebaoth. VVant hier toe so is Christus nv gestoruen, En wederom leuendich op ghewect, Om dat de heerschappy van hem verworuen, Ouer de leuende en doode streckt. 