 ICh heb noch veel meer te spreken// want ick ben hier wel gheleken// By eene volle mane mane// Mijn woordt wilt niet versteken// Kinderen hout v daer aene. Wast op ghelijck de roose Aen twaters cant, schuut godtloose, Wilt soeter rueck van v gheuen Als wieroeck, (vliet het boose) Bloeyt als een lelie verheuen. Singht loflijck en looft den Heere, Looft alle sijn wercken seere, Prijst heerlijck sijnen name, Danct hem en singht tot sijnder eere En seght met my seer lofsame: Alle de wonderbaer wercken Des Heeren, alsmen mach mercken, Sijn goet: en wat hy heeft gheboden Gheschiede door sijn stercken, Hy is een Godt alder goden. Men behoeft hier niet te vraghen Wat hulpe coemt onsen daghen? Tsal comen t'sijnder uren, Ghelijck sy eertijts saghen Het water slaen als muren. Dat sijn beuel laet beproeuen Daer salmen gheen clacht behoeuen, Tis al seer liefelijcke Al can sijn hulp toeuen, Sy is gherieffelijcke. V werck daer de mensch na mach pooghen Is altemael voor sijnen ooghen, Voor hem is niet verborghen, [Hy iaeght, en can verhooghen, Laet hem voor v hier sorghen.] Hy siet hier alle dinck inne Al van des werelts beghinne Tot aen des werelts ende, En voor sijnen sinne Is niet nieus, want hijt al kende. Men behoeft niet te vermonden Waer toe wort dit ghevonden, Want Godt schiept altemale, Elck dient tot sijnen stonden, Looft hem met soeter tale. Sijn seghen sietmen hier gloeyen Ghelijck het water can spoeyen, En verdruct die aerde Ghelijck des sondtvloets vloeyen, Sijn werck is hooch van waerde. Waerom soo treft sijnen toren Ghelijck door droocht t'lant blijft verlooren, Sy doen is recht by den heylighen, Godtloose can hy versmooren En den sijnen den wech veylighen. 