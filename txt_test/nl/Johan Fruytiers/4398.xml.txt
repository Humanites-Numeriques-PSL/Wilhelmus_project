 NEemt den tijdt waer, mijn kint tquaet wilt schouwen Tgaet v siel aen, wilt daer niet in stouwen. en schaemt v te segghen hier de waerheyt niet// want deur dese beschaemtheyt sonde gheschiet// Een ander beschaemtheyt men oock noch siet// die glori biet// Ende ghenade can bringhen// Laet v de Liefde daer toe doch dwinghen. Wilt niet aensien eenighe persoonen, Op dat ghy niet en coemt in spotters ghetal, En schaemt v niet als v hier sal toonen V naeste sijn ongheluck ende misual: In snoots tijt verhout doch niet in dit dal, Den raet daert al Deur wert verbetert en niet vererght: V wijsheyt niet in haerder claerheyt verberght. Want men bekent wijsheyt in de tonghe, Verstant, kennisse, leer, in t'verstandich woort En vasticheyt in oude ionghe Van welcken gherechticheyt wort gheorboort, In gheender manieren en stoot doch niet voort Dat werdt versmoort Het woordt der waerheyt bequaeme Op dat v de lueghen niet beschame. En schaemt v niet, kent daer ghy in dwaelde, Onderworpt v den mensch, niet om boose daet, Ende weet vrij dat hy oijt hier faelde Die den machtighen oft sijn hooft teghen staet T'arbeyden teghen den blixem is quaet, Maer strijt aengaet Om der gherechticheyts wille Strijt ter doot toe om sulcken gheschille. U vianden sal Godt dan verwinnen Maer syt niet haestich ter tongh noch slap in werck, En wilt niet sijn t'uwen huijse binnen Ghelijck een leeu grimmende is in sijn perck, Verdruckt v boden niet al sijt ghy sterck Neemt hier op merck, Steeckt v hant niet wt om gauen Sluytse oock niet om iemant te lauen. 