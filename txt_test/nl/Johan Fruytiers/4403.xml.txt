 Verworpt v vrienden nz om goet oft cleyn ghekijf// Scheyt v nz van een vroom en vernuftich wijf// Noch den ghetrouwen broeder om het gout// Edelder dan ghesteenten die hier hout// En eenen knecht die ghy betrout// die vlytich aerbeyt ende bout En die vroom is hebt oock seer lief, en wilt hem maken vry deur goet gerief. Hebt ghy hier vee oft beesten neemtse waer, Behoutse sijnse bringhende profijt, Hebt ghy oock kinderen wiltse leeren: maer Van ioncx buyght haren hals altijt: Heeft v Godt hier ghebenedijt Met dochteren, bewarende sijt Haer lijf dat niet en werd gheschent, En siet wel toe dat ghyse niet verwent. Houdt ghy v dochter, tis een werck dat Godt behaecht: Maer gheeft haer eenen vernuften man: Hebt ghy een vrouw die ghy liefde draecht, Soo en wilt v niet scheyden daer van, En wiltse niet verstooten dan. Al ist dat hier haest veel doen can Een tonghe daer fenijn me minght, Ghelooft met al datmen v hier aen-bringht. V vader ende moeder van herten eert, En peyst wat v moeder gheleden heeft, Ghedinct dat v gheboorte tot smerten keert En wat daet hem daer voor van v aencleeft, Vreest den Godt die daer eeuwich leeft Desen glori ende eere gheeft Houdt oock sijn priesters in eeren Die v Godts woordt recht leeren. Hebt lief den ghenen die v heeft ghemaect En dat al wt uwer gantscher cracht Verlaet den dienaer niet die oprecht waect, De priesters set oock niet wt v ghedacht, Wilt haer doch gheuen met eendracht, Op dat sy van v doen gheen clacht, Sulcx is v doch beuolen, Weldaet en sal niet dolen. Doet v hantreyckinghe den ermen, Op dat v hier make Godts seyghen rijck, Ende v weldaet al deur d'ontfermen Seer aenghename voor den Heere blijck, V gunste oock niet en beswijck Al aen den dooden: doet ghelijck Die weent laet troost ghebueren, Met truerighe wilt trueren. Laet niet v vallen oock gheen swaerheyt hier Dat ghy besoect die daer sieck sijn, Twordt v gheloont met eeuwigher claerheyt fier Van hem die daer verlost wt alder pijn, Sijn cracht is groot, hy helpt seer fijn. Wat dat ghy doet op elck termijn, Daer in bedunct het eynde Op dat tquaet van v weynde. 