 Ghy hebt my na v groote barmherticheyt Verlost van die my wouden op eten, En hebt my wt des viants hant gheleyt Die my oock anders hadden verbeten, Wt droeffenis daer ick inne lach, En brant diemen rontomme my sach, Holpt ghy my seer hooch gheseten. Al wt der hellen diepen hals Van clappaerts ende lueghenaren, Die voor den coningh loeghen in als, Van onrecht oordeel wout ghy my sparen, Ick was den dooden gans na by, Mijn leuen dat was schier van my En ter hellen gheuaren. Ick was omringht, en heb hulp ghesocht Aen menschen, maer en heb gheen gheuonden, Doen heb ick op v mijn Godt ghedocht, Wiens ghenade diep is om gronden, Want wie op v hier wachten cost, Die hebt ghy altijt wel verlost, Hulp hebt ghy haer ghesonden. Ick badt teghen haer grimmicheyt o Godt, En smeecte om verloste te wesen Al van der doot, en ghy Heere Zebaot Verliet my niet in alle desen, En als de stoute pochten seer En ick gheen hulp en hadde meer, Soo heb ick uwen naem ghepresen. Daerom soo danck ick v wt alder cracht Want mijn ghebet is niet verschouen, Ghy hebt my oock verlost en wel ghewacht, Door v hulp quam ick tquaet te bouen, Dijs sal ick met mijn cleyn gheclanck V altijt tselfde weten danck, En van herten hier louen. 