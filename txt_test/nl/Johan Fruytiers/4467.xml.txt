 BEwijst hier eere den medecijn Op dat ghy hem ghebruyct te noot// Want hy is hier oock gheschapen fijn En coemt ons van den Heer mijnioot// Coninghen eeren hem dits bloot// Sijn conste die can hem verhooghen// En maect hem hier bijden Vorsten groot// Hout dit altijt voor ooghen. De Heere gunt dat de aerde groeyt Medicinale cruyt dat is huer dracht, En de vernufte hem daer me moeyt, De selfde hy gheensins veracht, Het bitter water soetheyt wacht. Al van een hout soet van natueren, Het can daer aene toonen sijn cracht, Ende tsoet can oock wel versueren. Godt heeft den mensche const inghelijft Op dat elck prijs sijn wonderdaet, Hy heelt daer mede en hy verdrijft Smerte het sy deur tcruijt oft saet, Wie sal dan moghen vroech oft laet Godts wonder werck vol vertellen, Want tis al goet alsment wel gae slaet Wat hy op aertrijck wou stellen. Mijn sone wanneer ghy hier sijt cranck Wilt niet verachten dese saeck, Maer bidt den schepper van cruyt en dranck Dat hy v weder ghesont hier maeck, Laet af van sonden [schuut de wraeck, En reijnich uwe hert van binnen, Soo sult ghy deur Godts hulp en cruijts smaeck Weer te ghenesen beghinnen. Offert soet rueckwerck als dat behoort Ende den semel offer onbesmet, Al oft ghy van hier terstont moest voort, Want uwe tijt is cort gheset, Na tbidden sy als dan ghelet Op medecijns van Godt gheschapen, Hy wijck niet tot dat ghy v voelt bet, Soo moecht ghy hulpe betrapen. De ure can hier oock comen snel Dat crancker hulpe coemt alleijn, Deur menschen bidden men siet sulcx wel Dat het als dan beter wort certeijn, Hy wort ghesont suyuer en reijn, Langh leuen wort van hem vernomen, Wie voor Godt sondich tsy groot oft cleijn Die sal in tsmedecijns hant comen. 