 De vreese Gods die can hier maken// dat men hier Gods geboden leert// en datmen wijselijck in allen saken// hier handelt waermen verkeert. Arghelist mach voor gheen wijsheyt strecken, Godtloose treken niet voor cloeck, Maer tis niet dan boosheyts ondecken, En tot dwaesheyt schalck versoeck. De cleijne cloeckheyt met Godts vreese Is beter dan de cloeckheyt groot Met Godts verachtingh, schunt doch dese want namaels werct sy aenstoot. Menich scherpsinnich can list wel saeijen En is een schalck in boosheyt milt, De rechte saken can hy verdraeijen, Ghelijck hy dat selfs hebben wilt. De selfde schalck laet sijn hooft hanghen, En slaet sijn ooghen op en neer, Ay luystert toe om v te vanghen, waert ghijer eens, en coemt niet weer. Al is hy swack om te doen hinder, Loo neemt hy doch waer sijnen tyt, Daerom en acht hem oock niet minder Dan een die waerheyt bestrijt. Die aldus listich t'vernuft can scherpen, Is goet te kennen aen sijn cleet, Sijn ganck, en lachen hem v ontwerpen, Schuut hem dan, ghy schuut v leet. 