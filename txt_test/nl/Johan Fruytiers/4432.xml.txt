 VErgheet niet kint v ouders leere// soo sult ghy na gheseten sijn// } Onder den hooghen als een heere// en de men sal sulcx achten fijn// } Vermeet v niet, schuut sulck fenijn// op dat ghy uws geboorten dach// niet en vervloect in pijn// Hoont toch niemant, maer neemt weynich verdrach// want men selden sach// dat sulcke hem te beteren plach. Daer tweemael sond van is ghebleken, Tis veel: t'derde bringht straff Godt hier, Wie inder lust oock is onsteken Die is ghelijck een brandend vier, Hy hout niet op deur boos bestier, En wort verbrant deur haren gloet, Een mensch oncuysch van manier Gheen rust hy sijn eyghen lijf aen doet, Hy is onuroet, Want hem is alle spijse soet. Een man die hier ouerspel volbringht En in hem dunckt, wie siet na my, De duysterheyt my rontom omringht, En deur de mueren ben ick vry, Niemant diet siet en is hier by, Godt en merckt niet dat hier gheschiet, T'volck is van hier, des ben ick bly Dese aldermeest t'smenschen ooghen vliet, Hy en dinct niet Dat d'alderhoochte hier al deursiet. Alle dingh is hem hier bekent Eer dat het was oft werdt ghemaect, Daerom die hem tot dees sonde went, Tis reen dat hy aen straf gheraect, En dat als hy daer minst op waect, Soo salt oock hier den vrouwen gaen Daert dus is gheoorsaect, Want sy dede hier teghen Godts vermaen, Ende oock plaen Deur tbaren heeftse den man misdaen. Wt der ghemeynten sy dees gheroyt, Haer erue salt ontghelden, De vrucht des wortels wort verstroyt, Vervloect salmen haer vermelden, Haer schande die wort selden Ja nemmermeer oock wt ghevaecht, [Peynst oft v lusten quelden, Hier veur Godt ende menschen ghy mishaecht, V anders draecht.] Vreest Godt en na sijn woorden vraecht. 