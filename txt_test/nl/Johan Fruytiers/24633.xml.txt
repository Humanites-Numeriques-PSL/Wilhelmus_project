 DAer is nv gheen verdoemenis, Hen die in Christo blijuen: Niet na den vleesche ongewis, Maer die Gods gheest sal drijuen. 2 De wet des geests die Godlijc smaect, Heeft my van der wet vry ghemaect, Van sond' en doot door tsgheests inlijuen. VVant als de wet onmachtich was, En cranck door tvleesch hier wert gheuonden, Heeft God zijn soon, die ons ghenas, Int sondich vleesch neder ghesonden, In de ghedaent eens knechts voornoemt, Voor sond' heeft hy de sond' verdoemt Int vleesch: wie mach Gods goetheyt gronden? Op dat doch het recht van de wet Veruult wert, in ons groot en cleyne: Wy die na tvleesche, twelck besmet, Niet leuen, maer na gheest alleyne. 5 Want diemen vleeschelijck bekint, Sijn na den vleesche hier ghesint, Gheestlijcke na den gheest Gods reyne. V verstant des vleeschs dat is de doot, Tsgheests verstant is leuen en vrede. 7 Het eerste is vyantschap groot, Teghen Gods heerlijckhede: Gods wet wort het niet onderdaen, Ten can oock niet: die int vleesch staen 8 Connen God niet behaghen mede. Niet in het vleesch, maer gheest ghy leeft, Want Gods gheest in v is woonachtich: Die den gheest Christi niet en heeft, En coemt niet toe den God almachtich. 10 So ghy Christum in v verwerft, Tlichaem wel om de sonde sterft Maer de gheest het leuen is crachtich Door de rechtueerdicheyt: En ist Dat in v woont de gheest des ghenen Die op ghewect heeft Jesum Christ, De selfde sal oock wel verleenen Dat v lichaem, twelck den doot smaeckt, Weder leuendich wort ghemaeckt, Oock door dien gheest in v ghemeene. So zijn wy, broeders, schuldenaers, Niet het vleesch om dat te aencleuen: Want die na tvleesch leeft, naect wat swaer, De doot die coemt hem dan beneuen. 13 Maer so ghy door den Gheest seer sterck, Het lichaems lust, en boose werck, Doodet, ghy sult door Christum leuen. Die door Gods gheest worden gheleyt, Sijn kinderen Gods alle gader: 15 Want den gheest vander dienstbaerheyt Wert niet tot vreese v versader, Maer ghy ontfangt nv eenen gheest Der kinderen vercoren meest, Waer door wy roepen Abba Vader. De selfde gheest tuycht met ons fijn Gods kinder te zijn na tbetamen. 17 En ist dat wy dan kinder zijn, So zijn wy oock Gods erfghenamen, Ja mede-eruen Christi recht, Is tlijden oock in ons ghehecht, Om verheerlijct te werden t'samen. Ick houde tlijden deser tijt Alhier gantsch niet te zijn, te weghen Met het seer heerlijcke profijt Dat ons wert openbaer daer teghen: 19 Van creatueren wort verwacht De openbaringh' van tgheslacht Der kindren Gods tot sulcx gheneghen. Van creatueren wort ghesucht, En zijn benaut tot deser uren: 23 Oock wy die hebben d'eerste vrucht Sgheests, met wachten tselfde besueren. Wy wachten d'aennemingh bequaem, Verlossinghe van het lichaem, Ende trijck twelck eewich sal dueren. 