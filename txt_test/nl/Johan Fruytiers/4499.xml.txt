 SImon de soon Onie goet// De hoghe priester wijs en vroet// En liet hem niet ontzueren// Den tempel heeft hy oock herbout// Gangh en pilaren, steen en hout// Liet hy daer toe in vueren// Hy heeft de mueren// ende gront// Verhoocht: en t'stempels omgangh ront// De hy weder op maken// De fonteyn die veruallen was// Rechte hy weder op dat pas Met coper ende staken. Hy sorgde voor tsvolcx schae en last, De stadt die maecte hy seer vast, Oft daer vianden quamen, Een loflijck werck heeft hy ghevrocht, Tot rechter ordeningh hy brocht Het volck daer altesamen, Ende by namen// in dit dingh Als hy hier wt den voorhangh ghingh, Soo lichte hy seer sane Ghelijck de morghensterre licht Al door de duyster wolcken dicht, Oft als de volle Mane. Ghelijck de Sonne seer schoon schijnt En wederomme oock verdwijnt In des tempels contreye, Ghelijck den reghenboghe schoon Met fraeyer verwen staet te toon Als een roos inde Meye, Soo int ghereye// staet plaisant Een leli' aen den water cant, Wieroock int vat ontsteken Ghelijck een gulden schouder blat Verciert met steenen ende schat Soo is hy hier gheleken. Ghelijck een olijfboom vruchtbaer En een cypressie seer claer Wies hy op milt in vrede Wanneer hy met het langhe cleet Verciert stont aen den altaer breet, Heeft hy verciert de stede, En alsser mede// offer quam, Die hy daer om te branden nam, Soo stonden ringhsghe wijse Sijn broeders als de Ceder reyn In Libano gheplant certeyn, Dies sy hem dit tot prijse. 