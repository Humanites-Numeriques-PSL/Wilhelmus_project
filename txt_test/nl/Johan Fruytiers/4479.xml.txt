 DEes stucken en sult ghy v hier niet schamen Gheen onrecht om niemants wil doende sijt Godts wet en sijn verbont hout na tbetamen Want dit doende godtvreesende altijt. Handelt hier trouwelijck met uwen naesten, Medeghesellen toont dit oock gheheel, Wilt v tot gheen bedroch oft onrecht haesten, Ontrect den vrienden oock niet huer erfdeel. Sijt altijt vlijtich in oprechte mate, Met valsch ghewicht v weghen niet beghint, Schickt v te vreden tsy verlies oft bate, Het sy oock oft ghy veel oft weynich wint. Handelt oprecht met den tijtlijcken goede, Tsy in vercoopen oft dat ghy incoopt, Wilt v kint leeren en spaert gheen roede, Al voor den boosen knecht den gheessel knoopt. Voor een boos wijf wilt v goet wel bewaren, Hebt ghy veel omslachts v goet wel besluyt, Telt ende afweecht v goet uwen dienaren, Schrijft uwen ontfangh, en wat ghy wtgheeft. Die oock door onuerstant hier weynich wisten, Int onderwijsen v gheensins verschrict, Ouders dat sy met ionghe niet en twisten, Soo wort ghy dan een mensche wel gheschict. 