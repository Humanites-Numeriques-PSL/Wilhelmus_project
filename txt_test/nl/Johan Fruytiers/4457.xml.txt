 T Volck die hun hier verlaten// op dwase hoop altijt// Die droom meynen te baten// en sijn daer door verblijt// Dees achten een schaduwe voor profijt// twelck waer schijnt, maer noch wijt scheelt// droom is een onweeslijck beelt. Hoe cont onreyn sijn reyne En tvalsche wesen waer, Tsdrooms propheci' is cleyne, Cranck ist tbeduyt van haer, Het droomen maect niet dan ghedachten swaer, Bedrochlijck huer altijt hout, Hy doolt seer die daer op bout. Leughen en is niet nootlijck Al tot des Heeren wet, Godts woort dat is toch blootlijck Volcomen voorgheset, Wanneer op sijn leere wel wort ghelet Men heeft daer aen ghenoech hier, Wt droom rijst gheen goet bestier. Een man sijnde vervaren Door oeffeningh niet vertoeft, Hy sal wijsheyt verclaren, Want hy heeft veel beproeft, Maer die niet veruaren is veel behoeft, Tvernuft hier nae veel dincx slaet, Sulcken gheeft recht op groot quaet. Doemen my noch sach dwalen Was ick gheleert oock seer, Ja vanden principalen Soo was wel mijne leer, Maer in vaer des doots nam ick mijnen keer, Mijn dwalen daer door begost, Tot dat my Godt heeft verlost. 