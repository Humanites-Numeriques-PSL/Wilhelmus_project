 MEnsch ghy en zijt onschuldich niet, Die ander oordeelt die ghy siet, V oordeel werct v swaerheyt, Dewijl ghi doet dat ghi verbiet, Want ouer haer daer dit gheschiet, Oordeelt God nae der waerheyt, Meynt ghy te zijn ooc sonder schult, En dat ghi ooc ontulieden sult, Van het oordeel des Heeren. 4 Of wort van v hier heel veracht, Gods goetheyt die lancmoedich wacht, En v roept tot bekeeren. Na v hertneckich boose hert Den schat des torens vergaert wert, Als God hier sal ondecken In tstorens dach op groot en smal. 6 Daer hy elck mensch vergelden sal Nae men zijn werck sach strecken. 7 Die tgoet werck hebbe hier volbrocht, En onuerderflijckheyt ghesocht, Prijs, eer, en d'eewich leuen. 8 Den ghenen die daer soecken twist, De waerheyt wederstaen met list, Die coemt toorne beneuen. Verdriet, benautheyt, ouer haer Die het quaet wercken sonder vaer, Joden en Griecken mede. 10 Dan allen die daer wercken tgoet, Tsy Jood' oft Grieck, wie sulcx doet, Sy eer, prijs, ende vrede. 11 Ons God op gheen persoonen let Want die misdeden sonder wet Sullen vergaende wesen Sonder de wet en oock goet ront 12 Die sondichden int swets verbont Verdoemt de wet midts desen. Voor God niet gherechtueerdicht zijn Die de wet hooren telck termijn, Maer diese doen sulcx werden. 14 De Heydenen in als niet puer Die sonder wet wt de natuer In tswets inhout volherden, Dees zijn haer seluen een wet sterck, 15 Als die betoonen het wets werck In haer te zijn gheschreuen: Dewijl haer conscienci tuycht, Tghedacht beschuldicht, therte buycht, Sulcx wort van God ghegheuen. Ghy wert een Jode hier ghenoemt, Van Gode ghy v oock beroemt, De wet dat is v ruste: 18 Ghy weet Gods wil, het goet ghy prijst, Sijnde gheleert ghy onderwijst Elck wt de wet met luste. 19 Te zijn een leytsman ghy betrout Van blinden oock van ionck en out Een licht der duysternissen. 20 Een leeraer van onwetende Hier door de wet wt metende Waerheyt die niet can missen. Ghy die daer ander luyden leert Tot eyghen leer ghy niet en keert, V selfs gaet ghy besijden Hier niet te stelen ghy beueelt, En men siet dat ghy selue steelt Tot veel verscheyden tijden. 22 Ghy verbiet oock het ouerspel, En doet teghen tselfde beuel, V gruwelt voor Afgoden. 23 Ghy rooft dat Gode toe behoort Roemende met des Heeren woort, En onteert zijn gheboden. 