 DIe daer Godt den Heere vreest// sel den ouercoemt hem leet// Maect hem aenvechtingh bedeest// tot syn hulp is Godt bereet// Ende van sijnen viant wreet// wort hy dan door sijn hulp verlost// Godts woort dat is sijn cleet// daer hy hem hier me decken cost. Maer een guychelaer die sweest Als een schip in zee hier doet Twelck hem nae de baren gheeft, Door den ruyschenden zee-vloet, Dan een verstandich mensch is vroet En met Gods woort te vreden wel, Seker is sijn ghemoet Door Godes woorden en beuel. Bruyct hier leerlijke manier Eer v antwoort wort ghevat, Want der dwasen hert is hier Ghelijck een ront waghen rat, Heeft hy in sijn ghedachten wat Tselfde dat drayt ghelijck een as, [Ende sijn tongheblat Gheeft wt dat int herte was.] Soo een sprinckhinxt raest en brijscht Die by merrien sal gaen, Soo roept, beyrt, tiert, ende crijscht Die in reden niet wil staen, Spotters en guychelaers hanght hy aen, Want het ghelijck ghelijcke soect, Schimpich is sijn vermaen, In spijt hy hem oock seer vercloect. Hy spreect waerom moet d'een dach Heyligher dan d'ander sijn, Hoe wel men hier oyt doch sach Op beyden der sonnen schijn, Gods wijsheyt die scheyt dat seer fijn, Jaertijt, vierdach, coemt van hem, Hy coos tot elck termijn D'een voor dander door sijn stem. 