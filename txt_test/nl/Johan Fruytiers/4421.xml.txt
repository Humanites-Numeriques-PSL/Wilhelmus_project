 Een aerbeytsman die drinct// en sal niet worden rijck, die tweynich dat Godt schinct// niet en houdt radelijck van hen neemt het goet wijck// hy neemt af deur tgheuen milt, wijn ende wijfs verdwasen// die na de hoeren rasen// werden ghemeynlijck wilt. De wormen ende luysen Die crijghense te loon, En comen voor de huysen Tot exempel te thoon, Wie haest ghelooft crijght hoon, Lichtvaerdich is sijn daet, Sijn seluen doet hy schade, Als hy hem vroech en spade Alsoo verleyden laet. Die in schalcheyt verblijt Sal hier worden veracht, En oock die hier altijt Voorstaen wilt t'clappers clacht Schade hy verpacht: Dus als ghy quaet hoort ofte siet, Wilt dat niet weer na segghen, Noch breeder oock wtlegghen, Soo crijght ghy schade niet. V vrient noch oock vyant Secreten openbaert, Soo verre v verstant En hert is onbeswaert, Want die ghy dat verclaert, Hoort toe: het woordt wordt ghevat, En hy sal v oock haten, Hoort ghy wat byder straten Laet met v steruen dat. Hier deur soo wert gherust V medewetenschap, Weet oock al drijft v lust, Men berst van gheenen clap, Int spreken weest dan slap, Des sots weghen niet bemint, Die hier deur sijn sot spreken Terstont wel sal wtbreken, Ghelijck een tijdich kint. Eens sot woordt is een pijl Die in een dije steect vast, Hoort ghy dan wat somwijl Heeft v dien vrient belast, Oft wort ghy aenghetast Deur quaetsaem die snellijck vliecht Spreect hem aen die dat dede, Ghelooft oock hier niet mede, Een ieghelijck, wantmen liecht. Dickmael ontualt een woordt T'welck men soo niet en meijnt, want t'schiet somtijts wel voort, Ja al waert oock verpeijnt Nochtans v hier vercleijnt, Voor v naeste niet en veinst, Eer ghy met hem wilt kyuen, Dinct wat ghy sult bedryuen, Op Godts gheboden peinst. 