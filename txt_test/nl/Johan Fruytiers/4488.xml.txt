 De Heer vercoos oock wt Leuys gheslachte Moyses broeder Aron hooch van machte En maecte met hem een eewich verbont Het priesterdom dat heeft hy hem ghegheuen Eerlijcke clederen oock daer beneuen// Ende Godes woort dat was in sijnen mont. Hy was verciert met costelijck ghesmede Met neercleet, en langhen rock oock mede, Den lijfrock daer de clocxskens hinghen aen Op dat hy in het heylichdom sou clincken, En dat het volck dan Gode sou ghedincken, En na sijn woordt voor alle dinghen staen. Het heylich cleet van gout en scharlaken Ghestict met sijde constich in het maken, Met t'maechschildeken op de borst seer reyn, Met licht en rechte steenen als vier vlammen, Daer inghehouden Israels twaelf stammen, Op dat Godt ghedachte groot ende cleyn. T gulden voorhooft blat waer in was ghegrauen Het heylichdom van costelijcker hauen, Wiens ghelijcke noyt en was ghesien, Oock moste dat gheen andere aentrecken Dan van sijn saet dat Godt soude verwecken, En aen kints kinderen mocht dit gheschien. Tweemael tsdaechs quamen sijn offeranden, Moyses vervulde met salf sijn handen, Met hem soo wert doen een verbont ghemaect Dat hy en sijn sonen bedienen souden Het priesters ambacht, en dat behouden, Oock tvolck seghenen, twelck Godt niet missaect. Wt alle leuende is hy ghecoren Dat hy versoenen soude Godes toren Door spijsoffer, en rueckoffer soet, Hem wert beuolen oock het woordt des Heeren En Jacob de ghetuyghenis te leeren, En Israel des Hoochsten wet seer goet. Door nijt verhieuen teghen hem veel scharen, Dathan, Abiron, die met Core waren, Maer Godt sach dat, en theeft hem niet behaecht, Grimmighen toren heeftse al verslonden, Open soo ghinghen terstont de afgronden, Tvier verslont haer, de Heer heeftse gheplaecht. Hy deylde Aron alle eerstelinghen, Voor al soo liet hy hem broots ghenoech bringhen, Want Godts offer creech hy en sijn saet, Dijs moesten sy weder tslantsdeel oock deruen, Noch met den volcke eenich deel hier eruen, Maer Godt die was het erfdeel t'huerder baet. 