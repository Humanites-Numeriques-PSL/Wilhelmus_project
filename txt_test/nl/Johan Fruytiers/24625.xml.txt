 ICk Paulus Jesu Christi knecht, Geroepen en vercoren, 2 Te prediken het woort te recht, Gepropheteert te voren 3 Van Jesu Christo onsen Heer, Hier nae den vleesche swac en teer, Wt Dauids zaet geboren. Seer crachtlijck is hy na den gheest Gods sone oock bewesen: Die ons heylich maeckt alder meest, Na dat hy is verresen, Des derden daechs weer vander doot, Door hem is de ghenade groot Op ons hy sy ghepresen. VVy dancken van tghelooue al Hem diet gheeft menichfuldich, Men spreeckt daer van int aertsche dal Elck sy Christum ghehuldich, Tsgheests gauen deylt en willich werckt, 14 Den Griecken als Barbaren sterckt Ghy zijts' oock alle schuldich. En schaemt v tEuangely niet, Een cracht Gods hooch verheuen: Gheloouighen het heyl aenbiet, Meer wort dan noch ghegheuen: Gherechticheyt wort v ontdect, 17 Want de gherechtighe perfect Sal wt tghelooue leuen. Den toorne Gods hem openbaert Ouer de goddeloosheyt, En ouer ongherechten aert Der menschen vol van broosheyt, 19 De ghene die de waerheyt puer In ongherechtheyt telcker uer Onthouden door haer boosheyt. De moghentheyt en Godheyt goet In God hier onsienlijcke, Wortmen wt tswerelts schepsel vroet, Neemt voorder gheen wijcke: Want door de creatueren fijn Can de Schepper wel bekent zijn Een God van tshemels rijcke. Die hem hier door niet heeft bekent, Ghedanckt, noch betoont eere, Die is tot ydelheyt ghewent In zijn ghedachten seere: En oock zijn onuerstandich hert Daer bouen heel verduystert wert Ons allen tot een leere. Daer sy hem in hielden voor wijs Daer is dwaesheyt ghebleecken: 23 Gods heerlijckheyt die toe coemt prijs, Die hebben sy gheleecken By eenen beelde twelck vergaet. 24 Daerom gaf God haer met der daet In tslusts onreyn ghebreecken. Sy hebben zijne waerheyt reyn Verandert in de loghen, En tschepsel ghedient al ghemeyn, En oock de eer ontoghen Der Goddelijcker Maiesteyt, Die den prijs coemt in eewigheyt Selfs zijn sy meest bedroghen. Ghelijck sy niet hebben bedocht Om Gods kennis te winnen, Sijnse door ouergift ghebrocht In onbedochte sinnen. 29 Vol onrechts, hoerdom, giericheyt, Nijt, moort en onmaniericheyt, Tquaet sachmen haer beminnen. Oorblasers, achterclappers fel, Met Gods haet haer te minghen, Versmaders, seer hooch int opstel, Vinders van boose dinghen: Den ouders heel onghehoorsaem, 31 Verstandeloos en onbequaem Om liefde te volbringhen. Sy weten Gods recht: elck verstaet Dat dees die haer dus draghen, Oock waerdich hier zijn al het quaet Des doots, en felle plaghen: Noch zijnse daerenbouen coen, En hebben in de gheen diet doen Int hert een wel behaghen. 