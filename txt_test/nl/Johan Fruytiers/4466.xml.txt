 EEr ghy hier eenich dingh beghint// Te voren vraeghende hier sijt// Want wie hem wat nieus onderwint// Daer coemt een van dees vier altijt// Het sal tot profijt// hier werden goet oft boos voor oudt en ionghe// Het leuen oft de doot oock volghen moet// En dit regeert de tonghe. Menich is hier seer wel gheschict Te gheuen ander luden raet, In eyghen nut leyt hy verstrict, Hy siet niet dat hem selfs aengaet, Menich mans ghelaet// schijnt cloeck voorwaer Al om het volck te helpen, Men hoort hem noode, t'blijft een bedelaer, Sijn druck can hy niet stelpen. Want hy en heeft van Godes hant Hier de ghenade daer toe niet, In hem is wijsheyt noch verstant, Hoe wort goet, twelck van hem gheschiet? Menich oock men siet// hier oprecht wijs, Versochtheyt can vercloecken// Groot voordeel doet dickmael sijn auijs, Aen dese wilt raet soecken. Een wijsman die wort hooch ghelooft En desen tvolck hier prijsen al, Bestelden tijt heeft elcken hooft, Maer Israels tijt heeft gheen ghetal, Eewich blijuen sal// het twijsmans naem, [En verde sal verspreyen Onder het volck sijn duechdelijck faem, Ja oock na sijn afscheyen.] Proeft soon wat uwen lijue can Ghesont sijn: mijt het onghesont, Want hier en dient niet alleman Van alderley tot elcker stont, Dijsghelijcx goet ront// oock en vermach Alleman alderleye, Maer schict v matelijck nacht en dach, Voldoetse alle beye. Met spijs v niet te seer verlaeyt, En wilt niet eten als een ghier, Want die hier eten om versaeyt Werden cranck en crimpen schier, Vele sijn hier// ghegheten doot, Maer wie daer eet by maten Die wort gheurijt van veel siecten aenstoot, De gulsicheyt wilt haten. 