 DIe hier den Heer almachtich vresen// die dorsten nae goet onderrecht// Ghenade crijghen sy door desen// wie hem soo schict tsy heer of knecht// wie hier na Godts woort vraecht// den Heer seer behaecht// en hy vercrijght se rijclijc daer hy hem hier na draecht. Die t'woordt van herten niet soect seere, Daer door hy dan ghearghert wort, Wie Godt vreest treft de rechte leere, Gherechticheyt hy dan wt stort, Sy sal oock lichten claer Al hier int openbaer, Wt liefden sal hem vallen gheen dingh al hier te swaer. De godtloos en is niet gheren Ghestraft al van sijn quade feyt, Hoort hijt, hy weet hem te gheneren, Met een exempel hijt afleyt, Maer een vernuft man staet Altijt in wijsen raet, Hy en veracht gheen straffe, maer schuut daer door het quaet. Al sonder raet wilt niet beghinnen, Want sulcx dickmael hier namaels rout, Den quaden wech wilt niet beminnen Daer ghy v schenen stoten sout, Al schijnt hy somtijts goet Hy glitst onder de voet, Ja voor v eyghen kinderen dienet oock ghehoet. In al tgheen dat ghy sult voornemen Betrout altijt op uwen Godt, Van herten volght sijn soete temen Ende sijn goddelijck ghebodt, Die op hem hier staet vast En op sijn woorden past, Niet lichtelijck en sietmen dat hy hier coemt in last. 