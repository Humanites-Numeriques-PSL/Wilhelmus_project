 DIt is t'boeck van tverbont// van goede aengherecht// De wet die hy hier sont// deur Moisen sijn knecht// tot een schat is sy beuolen// Jacobs huys wacht v voor doolen// Achtse niet te slecht. Dauid heeft hy gheseyt Dat sal werden verwect Eens Conincx maiesteyt Wiens stercte wijt strect, Hy sal bouen alle Heeren Sitten inden troon der eeren, Eewich onbevlect. Wijsheyt rijst wt hem bloot Ghelijck Phijson bespoeyt, Het landt daer twater groot, En als den Tigris vloeyt, Oft als Ephrates oyt mede By de Jordaen in ooxt dede Daer het lant of groeyt. Wt desen hier voorts quam Onderwijs als een licht, Van hem men hier vernam Bijstant en recht opsicht, Ghelijck gron can hy vrijen, Daer men sal den wijngaert snijen, Wonderlijck hy sticht. Hier en is noyt gheweest Die daer hadde gheleert, Nummermeer somen leest Hy herwaerts oock en keert, Die my wijsheyt cost deurgronden, Want dieper ben ick gheuonden Dan tseediep vermeert. Ghelijck men hier oock leyt De water beken of, Insghelijcx wort verspreyt Mijn water inden hof, Seer soet cant van my hier vlieten, En ick sal daer me beghieten Mijn cruyt ende lof. Tot water groot en reyn Worden mijn beken hier, Ghelijck een zee certeyn, Gheen soo grooten riuier, Mijn leer licht int breet en wyde, Als den lichten morghen blyde, Sy schijnt verd en fier. Dropheti' ghietse wt Die eewich blijft verboect, Aerbeyt die van my spruyt My alleen niet vercloect, Maer sy is voor alle menschen, Die oprectlijck na my wenschen Biddende my soect. 