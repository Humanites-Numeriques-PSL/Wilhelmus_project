 Swaerlijck can hem hier verhoeden// een coopman voor het onrecht/ En een cremer van veel goeden// daer is sonde in ghehecht// want om goets wille hoe slecht doet bedroch de heer en knecht// Soo den naghel inden muer// tusschen steenen diep in steect// soo steect sonde t'elcker uer// in coopmans daermen lueghen spreect. Blijft hy niet met neersticheyt In Gods vrees, en hem dient alleyn, Sijn huys verstroyt, quae saem verspreyt Sijn groote goet dat wort haest cleyn, Seeftmen so blijft het onreyn Op de seue int ghemeyn, Soo wat ooc de mensch aentast Wat onreyns daer van aencleeft, Daerom coopman altijt past Dat ghy in als godtvruchtich leeft. Soo den ouen hier beproeft Den nieuwen pot die daer is in, Soo proeft hier oock t'gheen dat bedroeft Des menschen herten ende sin, Een vrucht toont v int ontghin Wat den boom gheeft veur ghewin, Soo coemt deur de reden voort Hoe het hert gheschict is: dan Prijst niet eer ghy spreken hoort, Want reden die wijst v den man. Volght ghy rechtuaerdicheyt na, Ghy crijghtse des vry seker sijt, En sultse trecken aen seer dra Ghelijck een seer costelijck habijt, Voghelkens inder lucht wijt Voeghen haer met grooter vlijt, Hier altijt by huers ghelijck, Soo ist met de waerheyt eenpaer, Selden neemtse van v wijck, In ghy haer gheeft ghehoor voorwaer. Soo den leeuw op den roof loert, Soo grijpt de sondt quaetdoenders aen, Die Godt vreest spreect noch en roert Dan heylsaemheyt: dits wel ghedaen, Maer een dwaes verandert saen, Hy ghelijct seer wel de Maen, Als ghy by dwaes volck vergaert Merct wel wat tijt lijden wil, Onder wijse vry voort vaert, Daer en dient niet ghesweghen stil. 