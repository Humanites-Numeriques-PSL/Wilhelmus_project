 DEs hemels rondt heeft onse Godt gheschapen En wtghebreyt al door sijn stercke hant// Den sneeu die valt door twoort een seer sterck wapen// Met wonder schuert die lucht door t'blixems brant. Den hemel gaet op en de wolcken sweuen, Ghelijck een voghel sijne wieken slaet, De wolcken worden door sijn cracht ghedreuen, Den haghel ruysschende daer dan wt gaet. D'aertrijck verschrict door het gheluyt van donder, Seer groote berghen beuen oock voor hem, Den suyden wint die wayt seer soet besonder, Den noorden wint blaest met een stranghe stem. Ghelijck de voghelen hier vlieghen snellijck, Soo went hem hier de wint, den sneeu hy waeyt, Deen door het ander t'valt te hoope fellijck, Ghelijck Godt met sprinckhanen d'aerdt bezaeyt. Sy is soo wit al door des Hoochsten seghen, Dat sy des menschen ooghen hier verblint, Thert dat verwondert van soo vremden reghen, Den welcken son-schijn van sijn cracht ontbint. Hy stroyt den rijm op aerdtrijck hier beneden Ghelijck als sant, en weder als het vriest Soo werdent ijstacken seer sijn besneden, Als een spiesijser twelck haest cracht verliest. Alst noortlijck waeyt, en int iaer wert later, Soo waeyt hy ouer de riuieren saen, En twort ijs vlieghende ouer twater, Het welck hy als een harnasch dan trect aen. Hy can hier het gheberghte oock verderuen, En de woestijn verbrant hy oock seer cort, Alle dat groen is dat doet hy hier steruen, Ghelijck een vier het welck seer saen verdort. Daer teghen can een dicke neuel helpen, Ende den daeu die coel valt en nat, De groote hitte can hy weder stelpen, Ende sijn vetticheyt verquicket dat. 