 O Doot wat bitterheyt sijt ghy hier gheuende// Den mensch die v ghedachte is aencleuende// In hem hier goede daghen// behaghen// En ghenoech heeft// soo langh hy leeft// sijn hert maect ghy verslaghen. Den ghenen oock die nerghers voor is sorghende Diet heel wel gaet door tgoet twelck is verworghende, En mach dus hooch gheseten// wel eten, Ghy valt hem swaer// en pijnlijck, maer Men moet v niet vergheten. O doot ghy doet wel alsmen is aenschouwende By swacke, die in iaren sijn verouwende, Die in sorgh en ghebreken hier steken, Wiens ghedacht// wenscht ende wacht, Dat ghy huer waert ghebleken. En vreest de doot niet die duecht sijt hanterende Maer dinct Godt was de selfde ordinerende, Hy wou hier gheene dieren// oock vieren, Wat in dit dal// hier comen sal, Oft was, proeft haer manieren. Wat weyghert ghy die haer moet sijn verweruende, Al leeft ghy dusent iaer ghy moet sijn steruende, Sijt Godts wil dan niet teghen// gheneghen, [Bereyt v huys// tsy v gheen cruys, Als sy hier wort vercreghen.] 