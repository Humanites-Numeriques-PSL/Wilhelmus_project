 DOet v vrienden goet die rijcklijck sijt gheseten// Na v vermoghen d'aerme gheeft, } Op den dach der vreucht en wiltse niet vergheten// Op dat ghy vrelijck in v vreucht leeft, } want al dat u aencleeft// hier haest een ander heeft, en uwen aerbeyt suer hier bouen maten// moet ghy een ander laten. Wilt hier gheerne gheuen, ghy sult ontfanghen, Heylicht v siele in desen tijt, Want als ghy hier gaet des doots ganghen Wtgheteert ghy hier dan sijt, Alle vleesch hier verslijt, Ghelijck een cleet ghedijt; Want dits verbondt na Adams vallen T'steruen dat hoort ons allen. Soo het blat hier staet op den boom schoon en groene Soo ist oock met den menschen hier, D'een wast d'ander valt, tblijft niet in eenen doene, Dit is oock alle ons manier, De eene leeft seer fier, De ander steruet schier, Tis al verganckelijck als ick vermaende, Niet en blijft hier oock staende. Wel den ghenen die daer met Godts woorden Altijt omgaet, wt leyt en leert, Diet van herten doen selden versmoorden Wijsheyt: sy wort van huer gheeert, In hun sy seer vermeert Waer dat sy henen keert Hy volght haer na daer sy gaet veure, En luystert oock voor haer deure. Hert by hueren huyse soect herberghe, Rechtet v hutte aen hueren want, Elck sijn kinderen dit selfde verghe, Schuylt onder haer loouerkens plaisant: Want door Godts cloecke hant Soo doetse v bystant En sy bescherpt, op dat elck sitte Heerlijck al voor de hitte. 