 LOoft Barbara ver-blydt, Die hier ver-gaedert zyt, Een Maeghd soet, hoogh ver-heven; Al is den naem barbaer, Haer daed ons all' doet leven; Die honigh-soeter is voor-waer. Die honigh-soeter is voor-waer, Door hare deughd, dat 's open-baer. Haer groote jonst ver-toont, Waer med' sy al-tyd loont Haer dienaers uyt-ver-koren, Die tot haer zyn ghesint: Want niemand gingh ver-loren, Die dese Maeghed heeft ghedint, Die dese Maeghed heeft ghedint, Haer dienaers Barbara bemint. Vlucht al barbaersch gheslacht, En wreede Koninghs macht Van Roomen en Afriecken; Als wy de soete deughdt Van Barbara tot slecken Met eenen Sangh, die 't hert ver-heught, Met eenen Sangh, die 't hert ver-heught, Ver-klaeren tot een ieders vreughdt. Want sy ghenoemt moet zyn De soete medecyn, (Ghelyck het klaer magh blycken) In allen teghen-spoedt, Op zee, op 't land, in rycken De doode sy her-leven doet, De doode sy her-leven doet, Haer dienaers troost, en hulpe goedt. Dit is oock Aelst be-kent, Dat Barbara ghewent Haer dienaers troost te wesen, En by-stand in den noodt, Als sy stracx heeft ghenesen, Die daer nu scheen te wesen doodt, Die daer nu scheen te wesen doodt, Ver-resen door haer vvel-daed groot. Dus singhen wy met vreughd, En loven uwe deughd, O Barbara ghepresen! Die niet en zyt Barbaer; Maer een Maeghd saeght van wesen, Den Roos-maryn houd staen vruchtbaer, Den Roos-maryn houd staen vruchtbaer, Tot uwer eer' gheplant voor-waer. 