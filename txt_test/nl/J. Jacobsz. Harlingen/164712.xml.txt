 SAcharias ghesichte Van den vlieghenden brief, Die gaet men nu uyt richte, Een gruwelijck bedrief Laet hem doch niet ghenake O Heer met sijnen vloeck, Dan over diet so make, Ghelijck ghetuycht zijn boeck. Al worden sy vroom gheheeten Die naders zijn bekent Leughenaers stout vermeten, Verwacht gheduldich t'ent, Onse God sal noch wreecken Al schietet niet terstont, En sulcke loose treecken Een yder maken condt. Calomnieert versproocken Wort die vrome van yder man, Die 't boos laet onghewroken, En t' quaet goet noemen can, En God sal hem verdomen Die den Godloosen prijst, So wel als die den vromen Ongherechtich verwijst. Het zijn die laetste daghen, Een sorghelijcke tijt, Menich heeft nu behaghen, Aen desen met jolijt Die van haer self veel houden, Gierich stout onverveert, Lasteraers en den ouden Onghehoorsaem verkeert. Aldus sachmen gheschieden In der Propheten tijt, Doe werde des Wets ghebieden, Gheachtet niet een mijt, Die anders leert te dooden Den vloecker van Gods naem, Den hout raper uytrooden, Met alle boose t'saem. Recht averechts is het ghebleken, Int lest van Israel, Die vrome worden versteken, Het volck leefde rebel, Maer hoe sy zint ghevaren T'neghende Ezechiel, Dat gaetet u verclaren Met een schrickelijck spel. In sulcken wraeck o Heere Laet ons gheteeckent staen, Van hem die linnen kleere En t'schrijf koker heeft aen, Want veel suchten en trueren Hebben ons nu gheraeckt, Om dat Ierusalems mueren Deerlijck worden gheswaeckt. Alle onse ghedachten, Ons hert en onsen sin, Ons raedt, ons daedt, ons crachten, En al onse ghewin, Ia wat wy connen bedrijven, Om sulcx te keeren staet, Met u gheest wit ons stijven In dees ellende quaet. Salomon doet vermanen, Ghelijckt ons is vergaen, Hy sach van haer die tranen, Die onrecht worde ghedaen, Haer vyant was te machtich, Daer was gheen troost in noot, Dus voor dit leven clachtich Eyscht hy veel meer die doot. Slecht ende recht o Heere, Bewaert ons alle ghelijck, Dat wy u woort so leere Dat ons tot gheenen strijck, Maer als een vasten ancker Tot onser sielen staet, Op dat niet als de cancker Ons sulcke sieckte slaet. 