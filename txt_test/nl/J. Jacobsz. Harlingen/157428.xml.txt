 ICk ben nu weer ghedachtich Wat eens op Vlielant schach Int jaer alsmen schreef tachtich, Effen op lichtmis dach, Wy saten in een ghelach, Wy songhen ende spraecken Om int rijcke Gods te raecken Dat waer al ons ghewach. Al die op Vlieland woonen, En Gods ghenade verbeyt, Wilt u also vertoonen Als u daer worde gheseyt, Op dat ghy niet en schreyt, Als Godes volck sal hooren, Comt hier mijn uytvercoren, By my in eewicheyt. Niemant werde bevonden Dat hy daer buyten blijft, Vreest so het loon der sonden, Dat ghyse niet bedrijft, Dats aen u niet beclijft, Want sy heeft leeuwen tanden, Men comt door haer tot schanden, T'welck gheen Christen gherijft. Iou wandeling wilt leyden, V licht so lichten laet, Datmen u weet te scheyden Wt den hoop die doet quaet, Als sy dan roept ghenaet, Alsmen sal gaen vernielen, Haer dier ghecofte zielen, Och 't sal dan zijn te laet. Als onder d'Israhelijten Yemant eyghen gheraeckt, Ses jaer most hy verslijten, T'sevende vryheyt naeckt, Maer al die 't dan versaeckt, By haer Heer wilden blijven, By haer kinders en wijven, Gheen vryheyt meer ghenaeckt. Causa van dees figuere Waerom ickse hier stel, Dat elck tijt ende ure, Neerstich waernemen sel, T'gheldt ons meer dan Israhel, T'gholt haer tijtlijcke slaghen, T'ghelt ons eewighe plaghen So wy leven rebel. Ons is nu claer ghebleken Den aenghenamen tijt, By het vry jaer gheleken, Heylsaem sonder verwijt, Maer sy leert ons met vlijt, T'verlochenen so wy lesen, Dat ongodlijcke wesen En des werelts jolijt. Boven dit princepalich Leertse sober te zijn, Rechtveerdich en Godsalich, Vol gheestes niet vol wijn, Op dat t'allen termijn, Als ons Heer clopt doe open, Dat wy dan vrolijck loopen Om hem te laten in. So yemant nu verachtet Dees onbevleckte deucht, Den traghen knecht hy slachtet, In sijn outheyt oft jeucht, Sal derven d'eewighe vreucht, Als alle spruytkens schoene, In des Heeren hof groene D'afvallich hem niet verheucht. Och t'is so swaren sake Die Gods ghenade veracht, Och och hoe wil hy't make Als God met blintheyt slacht, Oft hy op't licht dan wacht, So ist gheweken veere, Al roept hy Heere Heere Onse God hem belacht. Elck dwinghe nu sijn zeden Om alle quaet t'ontgaen, Door vyerighe ghebeden, Tot God dats mijn vermaen, Die hem in tijts laet raen, Sal s'Hemels vreucht beerven, Oft anders eewich sterven, Hier dient veel om ghedaen. Neemt vriendekens ten besten Dees eenvuldighe sanck, Door 't selschap van nu lesten, My reyne liefde dwanck, Elck recht nu sijnen ganck, Want onder d'Israhelijten Mostmen van't Outaer smijten, Priesters die ginghen manck. 