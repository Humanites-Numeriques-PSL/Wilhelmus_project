 TOt mijn lief wil ick singhen, Mijns ooms liedeken net, Van sijn wijnberch hier bringhen, Als op een plaetse vet, Heeft mijn lief een wijngaerde, Die hy met neersticheyt Betuynde en bewaerde, Met steenhoopen beleyt. Edele wijngaerts taecken, Heeft hy daer in gheplant, Hy ginck daer oock in maecken Een hooghe toorn plaeysant, Een wijnpersse met gruyven, En wacht op druyven soet, Maer hy brocht wilde druyven Als etick ende roet. Tusschen my en mijn gaerde, Burghers Ierusalem Mannen van Iuda, waerde, Oordeelt met uwe stem, Ofter eenighe saecken Aen mijn wijngaert noch staen, Diemen sou moghen maecken, Of ick hebt al ghedaen. Teghen dees gaven alle, Waerom heeft hy ghebracht Wilde vruchten als galle, Als ick op druyven wacht, Wel aen ick wil u toonen Wat haer nu sal gheschien, Ick wilse niet verschoonen, Maer gantschelijck uytwien. Eerst wort sijn want wechnomen, Dat hy staet en verroest, Sijn tuyn sal niet ontcomen Maer wel haest zijn verwoest, Verscheurt ende vertreden Wil ick hem laten staen, Dat hy niet wort besneden Of yet aen wort ghedaen. Maer ick wil mijnen tooren Over hem laten gaen, Distelen ende dooren Sullen daer voort op staen, Een bevel wil ick gheven Die wolcken alle ghelijck, Dat sy met ghenen reghen Hem sullen maken rijck. Elck hoort dese parabel Des Heeren wijnberch saen, Israel variabel Moet men daer by verstaen Die lieffelijcke planten Die men oock leest daer na, Zijn Propheten en santen De mannen van Iuda. In aller haer waerdye Verbeyt hy na dat recht So isset schenderye Als Esaias secht, Hy ginck oock langhe wachten Al na gherechticheyt, Maer daer is niet dan clachten Sotheyt en onbescheyt. Neemt waer een sware dreyghen, Wee hem t'wort u ontdeckt, Die met ghewelt als eyghen D'een huys aen d'ander treckt, Oock d'ackers gaet verstooren Datter gheen ruymte blijft, Het is voor s'Heeren ooren Hoe hy 't tot hem al drijft. En God sal hem so plaghen, Sijn huysen meestendeel, Waer in hy had behaghen Sullen verwoesten heel, Sijn ackers ende velden, Die hy met onrecht naem, Welckmen by thienen telden, Gheven slechts eenen aem. Merckt noch eens wee den ghenen, Die smorghens vroech onsacht, Vol suypen datse steenen, Sitten tot inder nacht, Dat haer die ooghen sijpen, Dan moet noch by haer zijn, Harpen Psalter oft pijpen, Trommelen ende wijn. Al in haer brasseryen, Gods werck sy niet en sien, Wat hy van oude tyen Wel heeft laten gheschien, Daerom snel onvoorsienlijck Moeten sy wech in noot, Hongher en dorste pienlijck Sal lijden cleyn en groot. Daeromme heeft die Helle Die siel wijt op ghespeert, Boven maten haer kele, Op daen na haer begheert, Dat beyd hier onder varen Heerlijck ghemeyne man, Die rijck en vrolijck waren, Haer niet beschermen can. Oock sal een yder boeghen, Elck hem vernederen moet, Hoveerdighe moeten voeghen, Haer ooghen tot ootmoet, Alleen moet zijn verheven Die Heere Sebaoth, En gheheylicht int leven, Die gherechtighe Godt Comen sullen ter weyden Lammeren seer bequaem, Daer sy waren bescheyden, En wandelen vreedsaem, Ia vremde sal men vijnden Die haer gheneeren recht, In die vette woestijnden, Daer hier van wort ghesecht. Het wee sal haer wel raecken Esa.5,18. Die met ydele stricken loos Het onrecht samen maecken, En sondighen altoos, esa.30,1. En hebben haer verbonden Al met een waghen zeel, Valsch ende licht van gronden Misbruycken haren keel. Tot ons als nu wilt bringhen Segghen sy sonder mien, Sijn werck haest en gheringhen Op dat wy 't moghen sien, Laet herwaerts vooren comen, Wat haren aenslach is, Waer van die heylighen romen, Op dat wyt worden wis. En wee desen ghewisse Die't goet quaet en t'quaet goet Wt het licht duysternisse, Van het suer maket soet, Wee sal haer oock aencomen, Leestet int selve boeck, Die haer voor wijs beromen Houden haer self voor cloeck. Ruesen in 't droncken drincken, Crijsmannen in den wijn Die men veel gaven schincken, Die t' Goddeloos recht laet zijn, Die t'recht van den gherechten Valschelijcken afkeert, Het wee sal haer bevechten Als Esaias leert. Vyer ghelijckt can verteeren Drooch stroo met sijnen vlam, En ghelijck int versueren, Die gloet stoppelen wech nam, So sal ghering verdwijnen Haer wortel en haer lof, Haer spruyten sullen zijnen Ghelijck dat lichte stof. Als verachters der wetten Des Heeren Sebaoth, Lasteraers der ghesetten Van den heylighen God, God sal in tooren verheven Sijn hant aen zijn volck slaen, So dat die berghen beven, Haer lichamen vergaen. Noch wil sijn toorn niet rusten Sijn hant ghestrecket staet, Want een banier met lusten Onder die Heydens quaet, Sal die Heere aenloocken, Vant eynde der aertrijck, Om dit vyer wel te stoocken Snel comen sy ghelijck. Alle gherust te strijden, Niemant is moe noch mat, Niemant laet hem ontglijden Sijn gordel, niemant vaeckt, Niemant laet hem ontbreken Een riem van sijnen schoen, Haer pijlen connen steecken Diese op haer boghen doen. Keysteenen zijn gheachtet, Die clauwen elcker peert, Haer raders dit betrachtet Als een stormwint verveert, Als leeuwen sy oock brullen, Die haer gheluyt uyt gaf, Sy ruysschen ende rullen Sy brenghen den roem daer af. EN niemant sal uytblusschen Noch haer verlossen mee, Maer het sal deerlijck ruysschen Over haer als die Zee, Alsment dan gaet beschouwen Dat lustighe weerde lant, So ist angst ende rouwen, Duysternis ende schant. 