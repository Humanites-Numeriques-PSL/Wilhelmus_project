 ICk roep tot u o Heere goet Al met ootmoet // in mijnen noet, Helpt my o God al metter spoet, Wilt over my ontfermen, Sterckt mijnen gheest en mijn ghemoedt, Mijn vleesch en bloet // ter neder doet, En wilt my helpen Heere goet, Tot u is al mijn kermen, Toont mijn ghenade ochermen. Bedroeft ben ick in mijnen gheest, En seer bevreest // in dit foreest, O Heere my ghenadich weest, Dat ick niet heel verflouwe, Als ick mijn aenvanck eest, Hoese is gheweest // verstaet den keest Seer lieffelijck heel onbeteest, Nu isset groote rouwe, Helpt my o God ghetrouwe. Isser nu gheen ghenade meer, O lieve Heer // die leyt ter neer, Sult ghy nu helpen nimmermeer, Sult ghy altijt verstooten, O God neemt ghy gheheel een keer, En wilt niet weer // my helpen teer, Is u barmherticheyt so seer Met toorne overgoten, En gantschelijck besloten. Maer doch spreeck ick met David siet, Van dit verdriet // dat my gheschiet, Ick moet het lijden vaet dit bediet, Gods rechter hant cant wenden, Ick denck voort watter is gheschiet, Door u ghebiedt // sonder u niet V volck dat ernstich tot u riep, Ginckt ghy ghenade senden, En hielptse uyt ellenden. Ghelijck oock Achior naeckt verclaert, Hoe dat ghy spaert // en hebt bewaert V volck en haer aenslaghen, daert Na uwen wil ginck leven, Maer alst verliet Heer uwen aert, Hebt ghyt beswaert // en seer vervaert, Alst dan berou van herten baert, Om na u wille te streven, Hebt ghy victori ghegheven. Iudith sprack oock met claer bescheyt, Van lijdtsaemheyt // u toch bereyt, Treet totten Heer weent ende schreyt, Wilt hem gheen tijt uyt lesen, Want dat ons nu gheschiet dit leyt, Ons sonden breyt // t'zy u gheseyt, Die hebben ons dit op gheleyt, Laet ons verduldich wesen, T'sal zijn tot betering ghepresen. Isaack Iacob Moyses naer, En allegaer // die God lief waer, Hebben veel droeffenisse swaer, Met lijdtsaemheyt ghebroken, Maer die de vreese Gods seer claer Verliet van haer // murmureerden daer, Exo.16,3. Teghen God ons Hemelsche Vaer En andere Goden roocken, Aen dien heeft hy hem ghewroocken. Oock leefde Iob in sware verdriet, Naet dit bediet // wat hem gheschiet, So lastert hy den Heere niet, Maer is verduldich bleven, Tobyas hem daer niet aen stiet, Niet af en liet // maer tot God vliet, Dit ist dat hem die Heere onthiet, Ick sal u gheringhe gheven, En sy zijn beyde verheven. Een ootmoedich mensch seer sacht, Den tijt verwacht // hoewel met cracht Sijn saeck verdruckt wort en veracht, Sullent die vrome prijsen, Oock een verduldich gheest bedacht, Hier merck op slacht // is bet gheacht, Dan hooghe gheesten sonder macht, Laet lijdtsaemheyt nu rijsen In uwen druck als wijsen. Want druck die brengt lijdtsaemheyt voort Luydt Paulus woort // vaert hier in voort, Lijdtsaemheyt proeving onghestoort, Proevinghe brengt ons hope, Die hope hout ons met goet accoort, Dat niemant wort, beschaemt versmort, Zijt vrolijck in der hope ghegort, En wilt doch niet verlope Ghy soudet dier becoope. Haddet o Heer u woort ghedaen, Ick was vergaen // help my nu raen, Dat ick daer in mach blijven staen, V woorden die zijn leven, Die sonden lieve Heere saen Van my misdaen // wilt niet so slaen, IO Heer laet my niet vergaen, Maer wilt een uytcomst gheven, En my weder verheven. O Heere wie is uws ghelijck, Want uwe rijck // duert eeuwelijck, Ghy castijt ons en troost ghelijck, Ghy condt ter Hellen werpen, En oock verlossen van s'duyvels strijck, Sonder beswijck // en neemt gheen wijck, Ick ben doch niet dan aerd en slijck, O Heere wilt my stercken Na u wil te wercken. O Heer ghy wetet mijn verlang, My is so bang // sterckt mijnen gang, Hoe duert dees swaricheyt so lang, Dat ick aldus moet truere, Helpt my uyt desen noot seer strang, Wt dit bedwang // ick ben seer swang, Dat my die becoringhe niet bevang, Helpt God dat ick uytvuere Dat ick niet quaets aenruere. Die dit sanck was in swaer torment, Almen bekent // tot God nu wendt, En bidt die Heer dat hy hem sendt Sijn gheest en hem vermaecke, Hier mede heeft dit liedt een endt, O Heere jent // weest hem ontrent, Dat hem niet schade t'Helsche serpent, Laet hem u goetheyt smaecke Laet ons niet quaets ghenaecke. 