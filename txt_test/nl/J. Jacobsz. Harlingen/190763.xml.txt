 PRincipalijck Matheus hoort, Marcus Lucas t'is vaker, Schrijven ghelijck met een accoort, Van onse Salichmaker, Wert menigherleye ghetemteert, Met Gods woort heeft hy hem gheweert Teghen den wedersaecker. In dees becoringhes verdriet, Duerende veertich daghen, At die Heer nochte dronck hy niet, Ginck niet van hongher claghen, Maer heeft met lijdtsaemheyt ghewracht, Dat den vyant brack al sijn cracht, En dat na sijn behaghen. Enghelen hy tot gheesten maeckt, Sijn dienaers tot vyervlammen, Om dienen zijn by hem gheraeckt, Om ghesontheyt den lammen, Heeft Satan Christum niet verschoont, Elk sal dan moeten zijn ghehoont Het zy oock van wat stammen. Ter oorsake van sulck bedrijf, T'welck alle heylighen naket, Vermaent ons Petrus vijf, Weest sober ende waket, Die duyvel jouwe weder part, Gaet rontom t'welcke menich smert, Dat hy u niet en raket. Een grimmende Leeuwe ghelijckt hy wel, En soeckt om te verslinden Die menschen zijn oock wreed en fel, Maer hem can niemant binden, Dan Christus Matheus twaelf siet, Met vast gheloove tot hem vliedt, Also Condt ghy hem vinden. Reden van den Psalmist versteat, Die hem also aenliepen, Dier aensicht en wert versmaet, Doen dese elendighe riepen, Die Heere die heeft haer verhoort, Sijn Enghel omlegherde haren oort, Dat sy met vreden sliepen. Wy lesen hoe dees vyant giert, Wert swerelts God gheheeten, Des Overheyts vorst die regiert, In die lucht hooch gheseten, Die Enghelen zijn oock vorsten goet, Zijn der Godvreesender behoedt, Als Schriftuer ons doet weten. In onder Gods volck tot verdriet, Comt Satan leyt sijn laghen, Doch hy vermach van hem selfs niet, Mensch noch dier om te plaghen, Hy can uyt schieten sijn fenijn, Oock niet aen eenighen hondt of swijn, Hy moeter eerst om vraghen. Laet ons met ernst mijden t'quaet, Leeren die heylighe Schriften, Satans ernst na ons sielen staet, Begheertse hem tot giften, Men sach aen Godes Soon sijn doen, Den Heylighen Petrum eyst hy coen, Om als terwe te siften. Lanckmoedich en vrientlijck u draecht, Gheen uyt schalck opgheblasen, Waeckt bidt altijt soot God behaecht, Niet slaperich als die dwasen, In die becoringhe u verblijt, Teghent beest houdt ghy so den strijdt, Sal over d'andere rasen. Een open strijdt toont Daniel Deser vorsten verscheyden, Als een turkoys blinckte sijn vel, Dit was d'eene van beyden, Sijn aensicht als den blixem waer, Sijn ooghen als vyers fackelen claer, Goud lijnwaet wast becleyden. Maer den Vorst over't Persen rijck, Heeft teghen hem ghestreden, Eenen twintich daghen ghelijck, Doen dees waren verleden, Doen quam der Vorsten principael, My tot behulp ghenaemt Michael, Doen behielt ickt in vreden. Siet van Grieckenlant een vorst fel, Comt niemant is my handich Dan allen u Vorst Michael, Ick was hem oock bystandich Inden eersten jare Darios, Des Mediers waer ick sijn verlos, Ons sterckt is valiandich. Openbaer wort ons dit voostelt, Michael ende den Draecke, Elck met sijn Enghelen int velt, T'gaet dus op onse sprake, Die draecke most gheven den wijck, Hy woont niet meer int Hemelrijck, Dit toont die Schrift ons vake. Ons schiet nu salicheyt ten goet, Die ons dus lang vervaerde, Die is verwonnen doort lams bloet, En leyt nu op der aerde, Nu wil hy met die vrouwe strien, Sy sal met haer vloghels ontvlien, Wort acht van grooter waerde. Nu hebben wy hier een claer bescheyt, Dat een van dese gheesten, Moeten wy hebben tot gheleydt, Gods Enghelen of die beesten, O God reyckt ons altijt die hant, Dat wy niet comen eewich t'schant, Maer in s'Hemels foreesten. 