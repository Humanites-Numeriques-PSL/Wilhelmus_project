 IOu bloeyende jeucht, Ionckman jonckvrou bequame, Iou lieffelijcke vreucht, Die ghy nu pleecht te same, Iou liefde in natuer Die nu t'elcker uer, Lichtelijck verdrijft alle jou ghetruer. Alle dese lust Sal niet gheduerich blijven, Van ouderdom sy blust, Die tijt salse verdrijven, Die liefde Christi soet, T'gheloof en alle goet, Och dat doch also oock niet doet. Neemt dit tot een exempel Dat wy hier nu vertellen, Want sonder vleck oft rempel Gingen wy ons eens stellen, Van herten reyn en bloot, Ons sonden cleyn en groot Achten begraven in Christi doot. In heylighen cieraet Zijn wy Christo vertrouwet, Met sijn gheest en ghenaet, Van hem besaeyt bedouwet, In sulcke deucht Heeft Gods ghemeente vreucht, Ia oock die Enghelen zijn verheucht. Als een bruydegom jent, Hem van sijn bruyt verblijdet, En om haer reverent Veel priculen hy lijdet, So heeft die Heer ghedaen, Ons in liefden ontfaen, T'sal aen sijne cant niet vergaen. Cleyn, groot jonck, out, arm, rijck Niemant hem doch verlate, Bestandich hem ghelijck Stelt u, acht schaed noch bate, Ghedenckt op't eeuwighe goet, Wt reynder liefden soet Verworven met sijn dierbaer bloet. Of d'uytwendighe wensch Vergaet, na welck men gieuwet, Dat d'inwendighe mensch Van dach te dach vernieuwet, En niet op sienelijck siet, T'zy vreuchde of verdriet, Maer op 't eeuwich t'verandert niet. Besiet hoe Caleb sprack, Out vijfentachtich jaren, Syr.46,11 Sterckheyt hem niet ontbrack In Gods werck voort te varen, So lustich als ick stont Van veertich jaer ghesont, Doe my Moyses van Kades sont. Hoort voort na des Schrifts sin, Niemant moet hem vervaren, Maer t' eynde alst begint Hem alle tijt verclaren, Die t'quaet goet noemt, Die den vromen verdoemt, In ghelijcke straffe hy coemt. Asser ghebenedijt, Met sonen overvloedich, V broederen ghy zijt Aenghenaem en behoedich, Te wandelen met spoet, In alle weghen goet, Hy donck in olie sijnen voet. Iser en metael, Om vasticheyt te toonen, Want dat is t'principael, Sy onder sijne schoenen, Sijn eerste liefd en vreucht, Die blijft en alle deucht, Sijn ouderdom zy ghelijck sijn jeucht. Esaias gheacht Gaet ons dus claerlijck toghen, Hy gheeft die moede cracht, Sterckte die niet vermoghen, Voort jonghelinghen dat, Wel worden moe en mat, Ia zy vallen oock wel plat. So wie nu op den Heer, In ernst en trouwe wachten, Loopt altijt even seer, Ontfanghen nieuwe crachten, Wt den psalmist ghy meucht, Dit oock verstaen tot deucht, Hy vliecht als een Arent die hem verheucht. So nu Gods liefde meest In ons hart is verheven, Door den heylighen gheest, Die ons eens is ghegheven, Obedieertse seer, Datse niet blussche weer, Ende bedroeftse nimmermeer. Oeffent u Peterus prijst, Vliedt wereltlijcke vreuchde, Wt u gheloof bewijst Menigherleye deuchde, So sulck sonder verdriet, Overvloedich gheschiet, Onvruchtbaer noch ledich en blijft ghy niet. En die dees dinghen niet Heeft, wort met blintheyt slaghen, Ghelijck leyder gheschiet Veelvuldich in dees daghen, Vergheten onverhoedt Die reyniginghe goet, Van haer sonden door Christi bloet. Noch wortet ons ghewaecht Hoe Nadab is ghevaren, Die in sijn werck vertraecht Gaet Salomon verklaren, In sijn by spreucken soet, Die is even so goet Als die het sijne onnut verdoet. Daer voor hoort noch bescheyt, Dat sy niet en ontfinghen, De liefde der waerheyt, Ter salicheyt te bringhen So sandtse God met cracht, Dwalinghe dach ende nacht, Dan wort die leughen meest gheacht. In dese spieghel claer, Op desen toetsteen crachtich, Beschouwen vele haer, Ick meen t'woort Gods almachtich, Maer grijpen als een kijnt Na t'ghene datter schijnt Op d'ander zijdt daert niet en vijnt. Crachtich des Heeren woort Gaen sommighe verhalen, So't laet na een accoort Daer met meer na te talen, Niet uytvaghen het suer, Nae 't luyden der Schriftuer Om die ghemeente te houden puer. Haer sin en haer ghemoedt, Onverandert sy boghen Haer herte dat is goet, Wenschen mocht ickt u toghen, Nochtans die clare daedt, Soo 't blijckt eenigher maet, Die straft dese haer eyghen raedt. Tot straffe na der Schrift, Tot handelen te stichten, Van die overspelt drift, Dronckenschap ende vichten Is noch wel haer begheer, Maer niet om valsche leer, Dus laetse dwalen die groote Heer. Elck mercke desen gront Na der Proverby toone, Een spreucke inden mont Van eenen sot persoone, Is al een doornen struyck, Die een dronckaerts hant druyck, Gheeft door sijn eyghen valsch misbruyck. Die Schrift van God is goet, Tot leeringhe en straffen, Wee hem hy is verwoet, Die hier teghen durf blaffen, Verstaet sy is bereyt, Tot leer en straf alle beyt, Die menich van leer alleene seyt. In d'eene plaetse sal Gods woort effect sorteeren, In d'ander by gheval, Och hoe salmense keeren, Sy zijn verweghen stout, In deuchden gantsch verflout, Die Gheest die noemt haer warm noch cout. Tot Goddelijcke deucht Laet ons nacht en dach haesten, Waken bidden ons jeucht, Niet verouden ten laesten, Op God alleene wacht, Die verleent nieuwe cracht, Sijn woort oock int minste niet veracht. T'is schrickelijck gheschiet Met haer die t'woort verachten, Den Beliam aensiet,. Laet niet uyt u ghedachten Hoe't Sauwel is ghegaen, Wat Achab heeft ghedaen, Den man Gods te Bethel wilt oock verstaen. Elck plaets, elck tijt, elck sake, Daer Gods recht veerdich ordel, Die mensche treffet vake, Te wijsen elck tot vordel, Can hier niet al gheschien, Hoor t'slot wilt onrecht vlien, Die waerheydt onverhindert die handt wilt bien 