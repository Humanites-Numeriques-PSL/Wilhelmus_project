 AL ist ghepropheteert Dat God zijn volck sal wreken, Al wortet seer begeert Van zijn Heylighen weert Ondert altaer gheeert, Nochtans wort ons gheleert Bidt voor haer die u steken. Bedroeft ist herte mijn, Mijn siele moet nu schreyen, Want Gods toornich aenschijn Blijckt claer op dit termijn, Ghy blijft al even blijn Quaet nydich , vol fenijn, Zijn straffe wil niet beyen. Cont ghy dit niet verstaen Dat zijn bedroefde saken, Dit brenghen en dit slaen Daer soo veel door vergaen, Waerom dattet wort ghedaen, Wilt ghy noch dus voortgaen Gods plaghe wil u raken. Denckt wat gheschreven staet, Wie dat Gods volck wil krencken, God selven hy versmaet, En in zijn ooch hy slaet Ghy boose Cains zaet, Keert weer eert wort te laet, Gods oordeel wilt bedencken. Esekiel diespreekt Teghen veel Heydenen koene, Die eene die begeckt, Gods heylichdom perfeckt, Die ander wreeckt en steekt, Die derde dit ontdeckt, Sy zijn van onsen doene. Foortaen een yeder boet Zijn oude haet met lusten Zy rasen als verwoet, En treden onder de voet, Die haer doch niet misdoet, Met quaet loonense goet, Haer boosheyt wil niet rusten. Ghelijck alle met een .Edom en d'Ismaliten, Moab die Hagareen, Ammon de Gabaleen, Amaleck Philisteen, Tirus Assar onreen Teghen d'Israeliten. Haer laghen listich fel Maken sy int verborghen, Wy willen met ghequel Dat gantsche Israel Wtroeyen alsoo snel, T'sal ons ghelucken wel Wy willense verworghen. In uwen toorne Heer Achtse van gheender waerden, Werptse badt David seer Als Midiam ter neer, Als Sissera vol eer Met Iabin zynen Heer Maecktse tot dreck op aerden. Kort af haer Vorsten al Ghelijck Seb ende Oreb Haer Oversten ghetal, Als Salmuna en Sebal, Soo brengtse Heer ten val Die haer roemen doch mal Gods huys hier te verstooren. Laet uwe rechterhand Noch uytghestrecket blyven, Verdoetse aen elcken kant Wt u heylighe Lant, Ghelijck de Wint het Zant, Als een Wout dat verbrant Soo wiltse Heer verdryven. Maer wilt ghy, spreeckt de Heer, Nae mynen naem niet vraghen, En doen na myne Leer, Sevenmael wil ick meer Mijn plaghen senden neer Tot dat ick u omkeer, Want ick doe mijn behaghen. Neemt waer, 't wort u ghesecht, Al wat God heeft ghesproken Ghy zijt den Heer of knecht, Verheven ofte slecht, Het blijft vast en oprecht, Deuchde wort wel belecht, Maar boosheyt wort ghewroken. Och denckt hoe 't toe sal gaen, Als Iesus hooch verheven Ten gherechte sal staen Met Enghelen ombevaen, Met crachten aenghedaen, En wy sullen ontfaen Een eyghelijck nae zijn leven. Plat isset woort hoor reen, Dat God wrake sal gheven, Druck die u druck aendeen, En haer breken van een, Maer ghy die met ons leen, Rustet met ons in vreen, Hier nae int eeuwighe leven. Quellinghen onsoet Sullen sy moeten lyden Die hem nu niet en spoet Te doen oprecht boet, Maer wech stoot metter voet Gods Euangelium goet, En nimmermeer verblyden. Roepen sullen sy seer Berghen wilt ons bedecken, Ghy heuvelen valt neer, Gods toorne van ons keer Die wy nu sien van veer, Wat helpt ons nu ons eer Wy ontsinnighe gecken. Sonder een ware boet Machmen dit niet ontcomen, Hier ghelt gheen tijtlijck goet Mis metten Lofsanck soet, Noch water, sweert of gloet, Noch Christus dierbaer bloet Hoe hooch datment oock roemen. Tot u sonder ghetal, Huychelaers, ypocryten, Propheten van Baal, Priesters van Belial, Dienaers van den afval, Diet verwoest over al, Tot u is onse cryten. V selven eens kent, Ghy moet doch eenmael sterven, Dan wort u vreucht ghewent In droeffelijck ellent, V eere wort gheschent,, V hoochmoet heeft een ent, Worm en Mot is u erven. Xerxes daet aensiet Door Hamans list ghevanghen, Soo deed' hy een onthiet, Maer doent hem was bediet, Dit volck hindert u niet, Het doet niemant verdriet, Doe moest haer vyandt hanghen. Yvert doch eens nae 't goet, God wilt alleen aenbeden, En zijn Heylighen vroet Wilt dienen metter spoet, Den hongherighen voet, En uwen naesten doet Soo ghy wout datmen u deden. Zee, Landt, Hemel en Eerd Heeft God alleen gheschapen, Van hem ghenaed begeert, Hem looft, danckt ende eert, Zijn Woort laet zijn u sweert, Wort eens te recht formeert, Op dat ghy zijt zijn knapen. Ellijck heeft eenen ziel Die sal niet connen sterven, Wie nu s'Hemels pryiel Van hem stoot metter hiel, Praelt met Sijd en Fluwiel, Oft dat yemant gheviel, Die poel sal zijn zijn erven. Contrary salt gheschien Met haer die hier nu lyden Om Godes Woort allien, d'Afgoderie vlien Consenterender gien, Want sy sullen mitsdien In eeuwicheyt verblyden. Est dat yemant bekent Dat wy hier nu verclaren, En hem van boosheyt went, V Gheest Heer in hem sent, Blijft hem altijt ontrent, Nu heeft dit Liedt een ent, O Heer wilt ons bewaren. 