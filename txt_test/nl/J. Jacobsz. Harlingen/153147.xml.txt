 AL is een mensch van aert Wt der eerster gheboorte, Zedich vermaert Ghetrou ende oprecht, En leeft sonder verstoorte Met elck een nae behoorte, In cleedingh slecht Sonder eenich ghevecht, Oock niet behecht Met giericheyt onversaet, Sonder weder gheboren // fijn, Moetmen dan noch verloren // zijn Van jonghs dient dit ghevaet, Iohannis drie het staet. Effen dit selve leeft Oock claer inde Schriftuere, Van Godes Gheest Corinthen twee gheraeckt. Die leeft nae der natueren, Hoe gherechtich ofte puere T'wort noch ghelaeckt, Gods Gheest niet eens ghesmaeckt, Maer heel versaeckt: Staet noch Romeynen acht, Wie dat hier niet verwurven // heeft Des Heeren Gheest, verdurven // leeft, En vaert in d'Helsche gracht, Waermen eeuwelijck smacht. Ghelijck hier is ghemelt Wedergheboort en Gheeste, Hier by oock stelt Het oprecht Gheloof, Al u werck minst en meeste, Offerhand, hooghe Feeste, Paulus doet cont, Sonder Gheloof ist sont, En seyt gaet ront Hebreen elf staet, Sonder Gheloof hoe clachelijck Wert niemant God behagheijck, Daer is anders gheen raet, Hier ghelt gheen schoone praet. Tot dese saken doet Dat Liefde niet ontbreke, Het beste goet Nau vele deuchden claer, Al waert dat ick conde spreken Als menschen, liet niet ghebreken, D' Enghelen schaer Int Woort te volghen naer T'ghelt niet een haer, Dit is Paulus bediet, Al gaf ick goet en panden // veel, En liet mijn lichaem branden // heel, Sonder de Liefde siet Ist altemael om niet. Iohannus drie besiet, Wie uyt God is gheboren Die sondicht niet, Hier is moetwil ghement, Wildy niet zijn verloren Soo gaet u selfs besporen, Niet en verneent V sonden maer beweent, Sucht ende steent Over u broossche staet, Salich zijn die bedroeven // seer, Met alle die behoeven // meer Wee die lacht is versaet, Met al die comt te laet. Aldus en can Gods Gheest Gheen Werelts mensch ontfanghen En sy gheneest Der quatwilligher gheen,7 Maer die met groote verlanghen Gheestelijck volghen haer ganghen Betrachten met een 's Gheestis vruchten alghemeen, Zijnde seer reen Galaten vijf ghetelt Liefde, vreuchd, vreed, lanckmoedicheyt, Vriendelijck al met goet // gescheyt Vint ghy u dus ghestelt, T'rijck crijcht ghy met ghewelt. Neemt nu t'gheloove voort Wt het ghehoor ghecomen Van Godes Woort, Het hert makende claer, Waer door dat alle vromen Soo 't Petrus ons gaet noemen, Bewysen haer Met veel deuchten aldaer, t'Perijckel swaer Haer daer niet af berooft, Door 't Gheloof sy betrouwen // sterck Daer men niet can beschouwen // t'werck Noyt mensch heeftet ontclooft, T'welck God ons heeft beloofd. Soeckt mede te verstaen Den aert der Liefden gloedich, Daer in te gaen Terwijl u God gheeft tijdt, De Liefde is lanckmoedich, Vriendelijck ende goedig, Niemant benijt, Met schalckheyt niet en strijdt, Van haer is wijt, Opgheblasentheyt siet, De Liefd is niet bedriechelijck, Sy soecket haer niet criechelijck, Goet doen haer niet verdriet Erch te doen dencktse niet. Dit staet te samen stijf Sonder dat hier yet misse Galaten vijf, In Christo Iesu merckt Ghelt besneden ghewisse, Noch onbesnydenisse Maer t' Gheloof sterckt, T'welck door de liefde werckt, Dit onbeswerckt Leeft een Capittel voort Dat is een creatuere // ny Na ons meeningh dit puere // sy Met gheheel Schrifts accoort Die rechte wedergheboort. Roept tot God om zijn Gheest En zijns Woorts informacy Lucas ellef leest, Galaten drie betracht. Hier door gheeft God zijn gracy Door s'Gheloofs perdicacy En door s'Gheests cracht Wort dit alle volbracht, Neerstich u wacht Al was rebel elcks aert, Gheloovich 'twoort seer crachtich // strijt In u ghebedt aendachtich // zijt, Ghy wort wederghebaert, Door t'Woort en Gheest verclaert. Tittel noch stip veracht Van alle Gods gheboden, Maer dach en nacht Hout daer op u ghesicht Teghen dit, t'zijn Afgoden, Al dreychtmen u te dooden Acht u verplicht Te wandelen int licht, S'menschen ghedicht Looft niet hoe 't is van toon, T'gheloof door Liefde wercken // moet God zijn gheboort dus stercken // doet, En gheeft een croon, seer schoon In s'Hemels troon // te loon. 