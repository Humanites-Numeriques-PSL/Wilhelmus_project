 GHy Herder Israels wilt hooren, Ghy die Ioseph gelijc als schapen hoet, Die sit op Cherubim wilt spooren, Verweckt u macht die Ephraim zijt goet, Benjamin Manasse tsamen, En staet ons met hulpe by, En staet ons met hulpe by, God haelt ons weder by namen, Laet u aenschijn lichten so ghenesen wy Heere God Sebaoth hoe langhe Wilt ghy toornich zijn over uwes volcx ghebeen, Ghy spijstse met broot der tranen banghe, Met maten der tranen drenckt ghyse gemeen Ons nabueren achten ons twistich in samen Ons vyanden zijn over ons bly, Ons vyanden zijn over ons bly, O God haelt ons weder by namen, Laet u aenschijn lichten so ghenesen wy. Wt Egipten hebdy een wijnstock verheven Die Heydenen verdreven u wijnstoc playsant Ghy hebt hem een ruymte ghegheven, Hem laten wortelen en vervullen t'lant, Bergen zijn bedect met sijn schaduwe t'samen Met zijn rancken Gods oordeelen vry, Met zijn rancken Gods oordeelen vry, O Godt haelt ons weder by namen Laet u aenschijn lichten soo ghenesen wy. Hy heeft zijn spruyten wijdt ontloocken, En zijn schooten tot aen 't waeter en aen de zee, Waerom hebt ghy zijn tuyn af ghebroocken, Dat hem af pluckt dat voorby gaet ree? Die wilde swijns en twee dier quamen Omwroeten en knaghen hem fy, Omwroeten en knaghen hem fy, O Godt haelt ons weder by namen, Laet u aenschijn lichten soo ghenesen wy. Godt Zebaoth keert doch tot u knapen Van den Hemel aensiet ons, dese Wijnstock besoeckt, Volmaeckt dien die u rechte handt heeft gheschapen En over den sone dien ghy hebt ghekloeckt, Siet daer in wiltse beschamen Dat des barnens een eynde zy, Dat des scheurens een eynde zy, O Godt haelt ons weder by namen Laet u aensicht lichten soo ghenesen wy. Laet u handt zijn ghenadich Over den man uwer rechter hant, En op des menschen kinderen schadich Die ghy ghesterckt hebt playsant, Soo wijcken wy niet al t'samen, Laet ons leven soo aenroepen uwen name wy, Laet ons leven soo aenroepen uwen name wy, O Godt haelt ons weder by namen Laet u aensicht lichten dat Syon genesen zy. 