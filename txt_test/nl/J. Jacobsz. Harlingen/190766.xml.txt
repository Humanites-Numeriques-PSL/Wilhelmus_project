 Trechte hooren zy gepresen Boven het Amsterdam, Want dat vryelijck mach wesen Hout, steen, of watmer toenam, Van die tijtlijcke goeden, Die alle vergaen ghelijck, Maer dit sterckt die ghemoeden En t'gaet die mensche voeden Inwendich tot Gods rijck. Roemt nu van rijcke daghen, Ghesontheyt schoonheyt cracht, Ia wat ooghen behaghen, Gout, silver, constich ghewracht, Steden casteelen tooren T'vergaet al met verdriet, Maer door het rechte hooren Wort men Gods uytvercooren, Dit schat verandert niet. Eeuwich salich te wesen, God te behaghen ghewis, Onmoghelijck wy lesen Sonder gheloof het is, Gheloof betracht al vooren, Is die middel allien, T'welck niemant can bespooren Dan door het rechte hooren, Leestet Romeynen tien. Clachtich zijnse versmeten Die dit ghetuyghen claer, Moses en die Propheten, Die Apostelen allegaer, Met elck ghelijck ghesinde, Die T'rechte hooren prijst, Crachtich men dit bevinde By alle Gods beminde So die Schriftuer uytwijst. Hoort neerstich met verbeyden, Wilt met een scla sien, Op elck ghetuych verscheyden, Exodus neghenthien, Wilt ghy mijn stemme hooren, Vast vaten mijn verbont, Ghy sult sijn naer behooren Voor alle volcken vercooren, Dit doet ons Moses condt. Tuycht Esaias eene, Indien ghy hooren wilt Des lants goeden ghemeene Sult ghy ghenieten mildt, Maer weyghert ghy verkeerde, Niet ghehoorsaem terstont, Suldy zijn als onteerde, Ghe-eten van den sweerde, Dit seyt des Heeren mont. Een plaets om te aenmercken Is hier van elck ghestelt, Hoe wel door al haer wercken Die selfde zijn vermelt, Dat men des Heeren woorden Te recht hooren moet, Ieremias veel oorden, Hesekiel accoorden Met meer Propheten doet. Hoe dese zijn ghevaren, Leest haren Prophecy, Met alle Gods dienaren Over welck riepmen fy, Als waren sy verlooren, Oock Christus alleen goet, Selfs onse heer vercooren Leert dat wy t'rechte hooren, Als men daer oock na doet. Opt stuck Matheus seven Verhaelt tot dees termijn, Staet Lucas elf schreven Hoe datse salich zijn, Die hooren en bewaren Des Heeren heylich leer, Die sal hy al vergaren En voor sijn vader verclaren, Gheven voor schande eer. Oock sesthien doet ons weten, Ist dat sy hooren niet Moses en die Propheten, Oft dan al schoon gheschiet Dat yemant tot haer ginghe Van der doot op ghestaen, Die haer tot boete bringhe Of God sulcx liet ghehinghen Sy sullen hem versmaen. Recht dit verstant wilt vaten, Eerste Iohannes vier Wie God bekent ghelaten, Dat hy proeft hert en nier, Hooren ons, wy van Gode Wie van God niet en is, Hooren ons rechte noode, Ofte vroom zijn of snoode Wortmen hier aen ghewis. Eenen sin connen wesen Apocalipsis een, Salich zijn al die lesen En recht hooren die reen, Deur Propheten even, Ende houdende sy Wat daer is in gheschreven, So voeghende haer leven, Want die tijt is na by. Nootwendich moet men spooren Hier in groot onderscheyt, Want Adams weder hooren Heeft ons ghebracht groot leyt, Dit gaet ons Paulus wijsen, Te zijn als noch present, Dus moetment recht prijsen Vant onrechte afgrijsen, Ons liedt is na by 't endt. Sy die 't hooren verlaten Van Godes heylich woort, Hebreen drie wilt vaten, En thien met een accoort, Die door bedroch der sonden, Van Gode werden versteent, Hoorenden geern vermonden Niet dan Godloose vonden, Die elck dan waerheyt meent. Ghepresen is het rechte hooren, Ghenesen // wortmen daer, Verresen // wederghebooren, Wy lesen // t'openbaer, Goe maer // wort hier ghedraghen, Behaghen // laetet elck, Al wiltmer ons om plaghen Wy hebbent goet te waghen, Christus dronck selfs dees kelck. Princelijcke Vorst verheven Vergheven // wilt ons sondt Die wy hebben bedreven, Ons leven // tot dees stont, V mont // die moetmen hooren Met ooren // ghehoorsaem, Bequaem // daer na te spooren, Oft eewich zijn verlooren, Gheheylicht zy u naem. 