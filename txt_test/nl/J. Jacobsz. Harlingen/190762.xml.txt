 DIe Schrift gaet openbaren, Apocalisin leeft, Dat Laodijtsche scharen, Cout noch warm zijn gheweest, Maer lauw van gheest, Des wilt haer God uytspouwen, O menschen vreest, Laet ons doch hier voor grouwen. Recht op u slappe handen, Leert Paulus en u knien Die deckxelen der schanden Werpt af, wilt schalckheyt vlien, En laet gheschien, Met neersticheyt veel deuchden, Ghelijck certien Veel lusten in der jeuchden. In uwen gheest zijt vyerich, Dit is noch zynen Leer, Sijt neerstich en manierich, Stelt altijt u begeer, Na ende veer, In uwer pelgrimaghen, Dat ghy den Heer, Alle tijt moocht behaghen. Noch leert Salomons sproecken Soo ghy u neerstich hout En gaet nae wijsheyt soecken Meer dan Silver of Gout Op haer betrout Meer dan op eenighe schatten, Heel onbenout Gods kennisse sult ghevatten. Ghelijck nu wert ghepresen Die vroech saeyt zyne zaet En door zijn neerstich wesen, Des avonts niet aflaet, Maer vroech en spaet Zijn pont heen gheeft op woecker Door Godes raet Wort hy soo lang soo cloecker. Ter contrary sal weerde Den traghen merckt dit wel, Die t'pont begraeft in d'eerde Door een leven rebel, Die wert seer snel Al met ghebonden handen Worpen ter Hel Daer knersing is der tanden. Door luyheyt ende schanden, Sincken de balcken neer, Ende door traghe handen Lecket huys lanck soo meer, Door dese Leer Laet u vyerich verwecken, Keert totten Heer Wiltet niet meer vertrecken. Och dencktet nae seer heertich Wat Ieremias schrijft Capittel acht en veertich Dat die vervloecket blijft, Die trachelijck drijft Des Heeren heylighe wercken, Twist nochte kijft Des yveraers oor cant mercken. Ergher worden die ghene Die God hier dienen ree, En die't met ernst niet meene, Maer doen 't slechts om een see Als Israel dee, Ier.7,4. Neemt doch aen haer exempel, Het is nu een woeste stee, T'welck was haer heylighe Tempel. Recht is dat David beden, O dat mijn leven wilt V rechten en u seden Met gantscher ernste hilt, Maer het verschilt Met ons al dickwils veere, O prince milt Laet u Gheest ons recht leere. 