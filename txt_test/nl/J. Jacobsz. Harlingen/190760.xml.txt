 DAt ick een slot voor mynen mont Huig, en een zeghel drucken cont Op dat ick gheen val en verworf, En my mijn eyghen tong verdorf. Heere God Vader, mijns levens Heer En laet my comen nimmermeer, Onder die valsche lastermont Dat ick daer niet en gae te gront. O dat ick in een toom en strick Mijn ghedachten hielt alle ghelijck, En mijn hert met des Heeren Woort Castyde ghelijck dat behoort. En dat ick my verschoonde niet, Waer daer een val aen my gheschiet, Dat ick gheen sonde aen en richt End een groote dwalinghe sticht. Gheen quaet oock daer door brocht te hoop Op dat ick in mijn rechte loop Niet ondergae voor mijn vyant, Noch haer worden tot spot en schant. Heer God Vader, mijn levens Heer Werckt doch in my door uwe Leer, Dat d'onschamel ghesicht wert blust, Keert van my alle boose lust. En laet my niet in gulsicheyt Vallen, en oncuysch zijn bereyt Tot eenich quaet, maer my bewaert Voor een onbeschaemt hert. Dit een ghebedt van Iesus Soon, Syrach een ranck gloeyende schoon, Waer in hy kont doet zijn ghevecht Alsoo ick, maer met meerder recht. O Heer mijn recht'en mijn ghevecht Vaet my gantsch hart u swacke knecht Nae hulp en troost is mijn verlang T'is oock d'oorsaeck van mynen sang. Mijn vleysch is broos, mijn cracht is niet Ten sy dat van u hulp gheschiet, Ick mach bestaen tot gheender stont, Dit ghetuycht beyd mijn hert en mont. Ick bid Heer om u Heylighen Gheest Dat mijn cranckheyt worde gheneest, Dat ick daer door dach ende nacht In u Woort houde mijn ghedacht. Dats in my op alle plaetsen ghelt, Het sy in huys of op het velt, Als ick my nederlegh en rust, Oft opstae, datse nimmer blust. Tot dat sy my vercondicht dra, V gherechtigheydt en ghena, Op dat mijn vleesch recht word' ghecruyst, En mijn gheest hebbe stadich lust. Met een godlijcke droeffenis, Die salicheydt wercket ghewis, O Heer my alle tijt bedout, Dats een rou die niet en berout. Want wie alsoo in den vleessche lijt, Die hoed' hem voor sonden met vlijt, Op dat hy voort zijns levens rest, Met Godes wille stae nae 't best. Tot sulcken ent sonder afwent, Bewaert my O Heer ongheschent, Maer mijn vleesch latet lyden al, Dat u Heere believen sal. 