 GHy Hemelen weest verbaest, Verschrickt u ende beeft, Ghy Zee die wonderlijck raest, V baren hooch verheeft, En aerde wilt aenmercken, Wat eysselijcker daedt, Datter nu gaet te wercken, Ick weet gheen goeden raedt. Hoort Sonne ende Mane, Na onsen grooten noot, Ghy die eens stil bleeft stane, Om dattet een man gheboodt, En sterren al te samen, Hoort ons ellendich saeck, Al die God noemt met name, En u met moed en waeck. Recht u op om te hooren Ghy fondamenten breyt, En wat God heeft vercooren, Door sijn voorsienicheyt, Ghy elementen crachtich, En creatueren voort, En wat die Heer almachtich, Geschapen heeft doch hoort. Ia menschen luystert mede Ick roep u minst en meest, Besonder die alreede Begaeft zijt met Gods gheest, Mijn jammerlijcke claghen, Mijn rou uyt s'hertsen gront, Hoe seer ick ben verslaghen, Ick can't niet al doen condt. En nochtans zijn mijn schaden, Noch gout, noch parel, noch pant, Noch costelijck ghewaden, Noch oock mijn Vaders landt, Noch Vader en de moeder, Die men beweenen sou, Noch suster ende broeder, Maer 't is een ander rou. Daer Moyses om versmade Het gantsche Egyptische rijck, En Paulus acht al schade Te zijn het tijdelijck, Salomon conde noemen, Gheen dinck so exelent, Hier teghen meer te roemen, T'wort nu deerlijck gheschendt. Tot claech-wijven sendt boeden, Die ons beclaghen seer, Op dat ghelijck als vloeden, Ons tranen vloeyen neer, En leert malcanderen weenen Haestich sonder verbey, Op datmen hoort ghemeenen, Een claghelijck gheschrey. Iammer ja groot jamer Eylaes is ons ghebeurt, Daer Gods woort als een hamer, Het hert hadde te scheurt, Dat als een vyer nu brande In liefd' en eenicheyt, Is vol lasters en schande, O Heer hoe deerlijck seyt. Als een schoon groen olijfboom, Hadde by God ghebout, Dat ghy vruchtbarich sijn roem Altijt vertellen soudt, Maer nu heeft hy gaen maken Met een groot moort ghecreysch, Een vyer dat al u taken, Verteeren sal t'een reys. Claechelijck is te hooren, Dit gruwelijcke werck, Dat die gheen die behooren T'huys Gods te maken sterck, Met raedt, daedt, hert en sielen, Als trouwe Herders fijn, Dat diet nu selfs vernielen, Onder een heylich schijn. Och wat is hier af comen, Onder t'vrome ghetal, Stoutmoedich en hooch te romen, Wie weet wat gruwels al, D'een gaet d'ander bedrieghen, En t'is haer hert verdriet, Dat met verraet en lieghen, Niet erghers en gheschiet. Proeven en purgieren Wil ick seyt die Heer coen, Die haer also vercieren, Wat soud ickse anders doen, Want moordelijcke pijlen, Zijn hare tonghen loos, Vriendelijck zijnse somwijlen, Int hart loerens altoos. Sacken doet aen wilt wasschen V gantsche lichaem schoon, Draecht rou sit in der asschen, Als over d'eenich Soon, En treurt als die bedroefde, Want de verderver coomt, En hoewel ick behoefde, Een smelter, het niet en vroomt. Den blaesbalck die verbrande, Het loot verdwijnt als caf, Het smelten is groot schande, Het quaet en wilder niet af, Daerom wil ick u noemen, Verworpen silver quaet, En van my gantsch verdoemen Door u gheveynsden raet. Of ghy u nu veel roemen, Ick leef en ghy zijt doot, En u saecke verbloemen, Als rijck en zijt doch bloot, Ick sie doch t'allen ure, Herten en nieren deur, En alle creaturen Staen my naeckt en bloot veur. Can hem yemant versteecken, En hanghen my wat veur, Ic laet door die wandt breken, En toon een open deur, En dat schand is te segghen, T'is claer voor mijn aenschijn, Hier condt ghyt noch ontlegghen, Hier na salt anders zijn. Heyd'oogst is wech gheweken, Die somer is oock verby, Ons is gheen hulp ghebleken, Och och hoe bang is my, Isser gheen meester vonden, Noch salve in Giliad, Waerom zijn dan die wonden Niet heelt van mijn volck mat. Tortet niet spreeckt die Heere, Merckt eens aen met bescheyt, Gheeft uwe God die eere, Eer comt de duyst'rheyt, Hoe ghyt dan keert oft wenden, Na 'tlicht wenschende claer, So sal u God toe senden, Crachtighe dwalinghen swaer. Elck merck nu aen mijn schade, Die my maeckt lijden swaer, Dat is dat Gods ghenade, Niet wort ghenomen waer, Gods Wet sy niet begrijpen, Maer 'tis haer nu verdriet, Hier na als dooghen sijpen, Sal God haer hooren niet. Roept tot God alle daghen Wt gantscher herten gront, Met vasten weenen en claghen, V zy lect al u sondt, Wie weet het mocht hem rouwen, Door sijn goetheyt bekent, Ierusalem weer bouwen, Dit claechliedt neem een endt. 