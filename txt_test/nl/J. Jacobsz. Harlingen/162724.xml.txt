 IErusalem vriendinne, Staet op mijn schoone bruyt, Comt herwaerts tot my inne, Hoort u bruydegoms gheluyt, Die winter is wech ghenomen, Vanden reghen zijn wy bevryt, Die bloemen zijn voort ghecomen, Aenmerckt doch dese tijt. Om dese tijt te sporen, Het is den Mey playsant, Die tortelduyve laet haer hooren, In onse gantsche landt, Den vygheboom heeft cnoppen ghecreghen, Die wijnstock ooghen goet, Sy gheven haren reuck te deghen, Staet op vriendinne soet. Het luyt jaer is ghecomen, Neemt waer der basuynen gheclanck, Sy meucht ghy wederom comen Teghen hem die u dwanck, V vryheyt, goet en landen, Soeckt in dit gulden jaer, Oft een priem doort oor met schande, Gheen vryheyt wert hier naer. Al der Propheten ganghen Zijn gheweest op dese tiet, En der rechtveerdicher verlanghen, Om te sien dat ghy nu siet, Want na dese tijt wilt hooren, En sal gheen tijt meer sien, Den Enghel heeftet ghesworen, Apocalipsin thien. Nu ist tijt der ghenaden, Die wijsheyt claghet seer, Ghy spotters laet u raden, Ghy ghecken gheckt niet meer, En wilt mijn leere niet haten, Neemt mijnder straffe aen, So en sal ick u niet verlaten, Maer met mijnen gheest versaen. Na dien ick roep en wencke, En ghy noch van my vliedt, Ick mijn ghenade u schencke, Maer ghy gaet u ganck siet, Als bangicheyt angst o sotten, V als tempeest beschiet, So sal ick wederomme spotten, En verhooren u kermen niet. En zijt niet stout wilt mercken Wat God die Heere seyt, Gheeft eere God den stercken, Eer comt die duysterheyt, Eer ghy verstockt in sonden, Het licht verwachtet claer, Dan sal u t'allen stonden, Duysterheyt ontmoeten vervaer. Soeckt God die alderhoochste Diewijl hy ghevonden wort, Verblijdt u als inden oogste Die u lendenen hebt opgheschort Om trouwelijck te arbeyden, Dewijl die ghenade schijnt, Leert ghy die tijt niet scheyden, Hier na ghy niet en vint. Ick weet u segghens menich, Ghebiedet hier ghebiedet daer, Vertoeft hier en daer een weynich, Welaen ick sal u hier naer, Antwoorden met spottelijcke sproocken, Al met u eyghen reen, Als ghy verstrickt en toe broken, Te rugghe van my moet treen. Al die ontfinghen in haer leven, Weldaden en waren verblijt, En in mijn Wet niet en bleven, Maer sy wilden my kennen nijt, En hadden na haer behaghen Tot beteringhe tijt hier, Die sullent na die doot beclaghen, lInt pijnlijck helsche vyer. Coopt wijsheyt in dese daghen, Sonder ghelt vint ghyse naby, Mijn jock ghewillich wilt draghen, Ootmoedicheyt leert van my Eer die Vader begint te sluyten, Al clopt ghy dan stoutelijck aen, Ghy sult moeten blijven daer buyten, Hy en can u niet verstaen. Om Ierusalems huychelerye Heeft Christus tot haer gheseyt, Ghy sult van u partye, Met bolwercken worden beleyt, Sy sullen in u omkeeren, Wat voortijts is ghewrocht, Om dat ghy niet kennen wilt leeren Die tijt dat ghy wort besocht. Bethsaida ende Corasen, Heeft die Heere seer harde ghestraft, Want sy die Propheten wel lasen, En bekenden hem noch sijn craft, Hy doet Tyrus en Sydon vermonden, Waer sulcx by haer gheschiet, Sy hadden gheboetet haer sonden, En sy waren verdorven niet. Verdraechlijcker salt wesen, Der Sodimiter landt, Int oordeel Gods vol vreesen, Dan u tot uwer schant, Capharnaum verheven, Sal oock gheheel vergaen, Om dat sy leere noch leven, Van Christo wilde verstaen. So wilt nu ploeghen en saeyen Den acker met treuricheyt, Op dat ghy vrolijck meucht maeyen En maken u schoven bereyt, Maer die niet ploeghen van couden, Als traghe en onachtsaem, Bidden en veel behoeven souden, So sullen sy niet ontfaen. Och och dan isset weenen, Als luydt de Prophecy, Den oogst die is daer heenen, Die somer is oock verby, Wy hebben gheen hulpe verworven, My jammert van herten seer Dat mijn volck dus wort bedorven, Verstaet doch dese leer. 