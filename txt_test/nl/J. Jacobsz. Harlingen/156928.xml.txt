 ICk ben dickwils beswaert, Bedroeft van herten seere, Dat men der gheesten aert, Niet wel aen haer ghebeere, Te recht can kennen leere, En dat het heylich schijn, Niet altijt soeckt Gods eere, Dat doet mijn ziele pijn. Och dat ellick verstont, Dat redes is een Christen, Wat schrickelijcker gront, Wat gruwelijcker listen, Wat schadelijcker twisten, Dickwils verburghen zijn, By daerment minste op gisten, Overmits haer heylich schijn. Het uyterlijck ghelaet Connen sy zedich maecken, Als daer gheschreven staet, So voeghen sy haer spraeken, Van lesen bidden en waken, Vasten aelmissen mee, Hem selven te versaken, Ia niet dan liefd en vree. Als een Enghel des lichts Weet Satan hem te stellen, Al die niet veel ghesichts Heeft, can hy lichtelijck vellen, Oock alle sijn ghesellen Gaen juyst den selven gang, Paulus gaettet vertellen, Maer 't maeckt my dickwils bang. Nacht en dach comen sy, Haer lichamen abstineren, T'aensicht staet nimmermeer bly, Sy draghen slechte cleeren, Elck man willen sy leeren, Haer hooft hangt als een bijs, Menschen prijs sy begheeren, In haer selfs ooghen wijs. Niet alleen hoverdy, Hoereeren dobbelen vechten, Afgodendienst tovery, Vloecken sweeren en rechten, Bedrijven Satans knechten, Maer doen wel anders mee, In ootmoet als de slechten, Leest Colossensen twee. Eerlijck vroom recht en reyn Schijnt wel haer gantsche leven, In des Heeren ghemeyn Sy haer dienstlijck begheven, Met suchten ende beven Brekense s'Heeren broot, Haer hert is daerbeneven Vergiftich totter doot. Somma ten is gheen haef, Met haer veel te vermeyden, T'is niet een yeders gaef Alle gheesten te scheyden, Dus laet u niet verleyden, Als serpenten zijt cloeck, Wilt u oock wel bereyden Tot menigherley versoeck. Int vijfde boeck derthien, Heeft Moyses wel gheraden, Soo uwer vrienden ien, Oock die naeste van graden, Al doet hy wonder daden, V soeckt van God te scheen, Bewijst hem gheen ghenaden, V hant werpt d'eerste steen. Al die yet anders soeckt Dan wy u onderwesen, Spreeckt Paulus zy vervloeckt, Galaten een wyt lesen, Al wort hy heylich presen, Als een Enghel ghedaen, So sal hy noch door desen Te meerder straf ontfaen. Claer canmen dit bevroen, Aen haer die wederstonden Moysen want hoe haer doen, Hem ghelijcker wert vonden, Hoe meer Pharo verbonden, Volherdich bleef int quaet, So raeckter veel in sonden, Door valsche heylich daedt. Openbaer schreven staet, Haer ghebedt dat is sonder, Haer aelmissen zijn quaet, Oock t'lof uyt haren monde Want die vals is van gronde, Vals ist groot ende cleyn, Hier gelt noch plaets noch stonde, Den reynen ist al reyn. Bladeren ende schijn, Sonder oprechte vruchten, Dat is seer quaet fenijn, Daerom wilter voor vluchten En hangt aen niemants suchten, Steelen en hoerdery, En meer sulcke gheruchten, Zijn noch beter dan sy. Wacht nu na Iesus raet, Voor sulcke hypocrijten, Iudas kus, Ioabs daedt, Binnen wolven die rijten, Welsprekende sy bijten, Maer sy sullen noch al, Tantknarselen en crijten, Als comt dat comen sal. So ghy uyt alle u cracht God vreese en beminnen, Met neersticheyt hebt acht, Opt heylichdom van binnen, So suldy wel versinnen, Gods heymelijcke raedt, Waer door datmen t'ghewinnen Dat God met blintheyt slaet. Daer voor t'zy u gheseyt, Dat sy niet en aenveerden, Die liefde der waerheyt, Waer door sy Salich weerden, So laetse God volheerden, Sendtse dwalinghen groot, Datse leughens begheerden, En eerden als Gods woort. Elck roemt dan noch met vlijt, Hoe veel hy heeft ghebeden, Micha met sijn benijt En was noyt bet te vreden, Als ghy luystert naer reden, Dan loopense na prijs, Maer datse t'recht vertreden Dat maeckt haer niemant wijs. Dit ist dat my meest deert, En noch met my veel vromen, Want wat elck begheert, Dat laet die Heer haer comen, En ofset moy verbloemen, Dat sy't om beste doen, Als God haer wil verdoemen Gheen mensch canse behoen. In wiens dees valschen gheest Van God eens wort ghesonden, Alsmen van Sauwel leeft, In Achas huys is vonden, Qualijck t'eenigher stonden Hem vermaninghe raeckt, Satan hout hem ghebonden, Want God heeft hem versaeckt. T'is nu het gulden jaer, Nu biedt Godt sijn ghenade, Dit wel te nemen waer Dat is neerstich mijn rade, Oft ghy 't nu eens versmade Als Esau wort verstoort, Met tranen hy wel bade Maer en wort niet verhoort. Moyses en Salomon, Paulus was oock dies sinne, Dat wat elck noemen con Ia alle haer ghewinne, Wildense niet beminne Boven die wijsheyt Gods Die vrome van beginne, Waren alsulcke sodts. Ellendich en verwoet Is hier teghen de wijse, Die liever t'erchste doet Dan hy sijn eer verlijse, En den Godloosen prijse, Hier mee sluyt ick het endt Alsmen weer sal verrijsen Wort alle dinck bekent. Princesse Christi Bruydt, S'zijn u eyghen lidtmaten Van wien dees boosheyt spruyt, Wt Paulo can ment vaten, Int vijfde totten Galaten, Actorum twintich claer, Wie haer, die 't heel verlaten Na loopt is lichte waer. 