 EEn Liedtken wil ick schencken Mijn susters alle beydt, Want ick absent ghedencke V droefheyt en u leyt, Ghenade ende vrede Wensch ick u voor een groet, Hier by is oock mijn bede, Houdt doch een vroom ghemoedt. Lieve susters ghetrouwe, Na 'tvleys en in den Heer, Maticht doch uwe rouwe, Al drucktse u nu seer, Wilt troost in Gods woort soecken, V niet te seer verslaen, Want die heylighe boecken, Leeren u recht te gaen. Ioseph, Iob en Tobyas, Wat is haer af gheschiet, Van Abel tot Sacharias, Leedt die vroome verdriet, Nu oock tot onsen tijden, Christus Bruyt swack en teer, Wat heeftse al te lijden, Hoe menich valter neer. Syon die wort bestooten, In dese quade tijdt, Haer bloet dat wort vergoten, Noch beurt haer swaerder spijt, Want twist buyten en binnen, Brengt Satan menichfout, Wat sullen wy beginnen De liefd' in veel vercout. Alle onse gedachten, Ons hert en onsen sin, Ons raet, ons daet, ons crachten, Ia al onse ghewin, Laet zijn dat Hemelrijcke, Dat nu hert wort beproeft, Want veel zijnder die wijcke, Weest hierom recht bedroeft. Beter ist hier te trueren, Om dit Hemelsche huys, Dan om tijtlijcke cueren, Te maken veel confuys, T'huys Gods wilt altijt bouwen Op dattet niet verout, Die Goddelijcke rouwe Nimmermeer en berout. Esdras meende te schouwen Een lyvich vrou persoon Voerende groote rouwen Om een eenighen soon, Haer cleet had sy ghereten Haer hoofd bestroyt met asch, Sy wou drincken noch eten Tot dat sy sturven was. Tot haer dan hy hem keerde Met een toornich ghemoet, Met reden hy haer leerde V schreyen is niet goet, Treurt met ons om Gods kinder, Veel drucx comt haer nu an, En doet u selfs gheen hinder Om een eenighen man. Coning David die schreyde Sijn soon die was seer cranck, Hy vaste op d'aerd, hy leyde Wel seven nachten lanck, Na den doot overleden Hy wiesch en salfd' hem fris, Cleeden en aenghebeden Set hy hem aen den dis. Oorsaek sijn knechten vraghen Van dit wonderlijck feyt, Doen t' sieck was ginckt ghy claghen, Nu doot is gheeft bescheyt, Nu gaet ghy u vermaken Met een ander habijt, Ghy gaet oock spijse smaken Als waert ghy nu verblijt. Recht vast ick in s'kints leven, Gods goetheyt die is groot, Hy salt gesontheyt gheven Dacht ick maer nu ist doot, Nu mach ick met mijn treuren Comen daer mijn soon zy, Maer het can niet ghebeuren Dat hy weer comt tot my. Neemt dit tot eender leere, Met Gods woort u beraet, Wilt alle vlecken weere So uwen roep toestaet, Wilt alle laster vellen Dat bid ick aldermeest, En u nu heylich stellen Aen lichaem ende gheest. Een yder moet hem draghen Eerlijck na Paulus leer, Op dat hy mach behaghen, Onverhindert de Heer, En hem aenhanghen stadich, Op dat hy niet en sneeft, En God hem zy ghenadich, In wat staet dat hy leeft. Laet u cort zijn de tijden, Die weent als deed hy 't niet, Oock die haer hier verblijden, Als oft niet en gheschiet, Die coopt als diet sal laten, Ghebruyckt de werelt reyn, Die gaet in d'echte staten, Als oft ghy bleeft alleyn. In Sierach staet gheschreven, Sterft uwe liefste vrunt, Treurich in smert wilt leven, Dat u niemant misgunt, Soeckt troost eert wort te spade, Want door s'herten verdriet, Doetmen hem selven schade, Die doot is helptet niet. Aller deuchden ghepresen, Van een Weduwe recht, Wilt Timotheum lesen, En al wat die Schrift seght, Soude ick 't al aenwijsen, Mijn liedt dat viel te lanck, Met lijf en ziel wilt prijsen Den Heer, neemt dit in danck. 