 ICk zie de Son in't Oosten rijsen, In desen soeten Morghen-stondt, Die ons zijn Godtheydt komt bewijsen; Ick tradt in 't Bos, al waer ick vont Mijn Herderesje, droevigh staen alleen, Mijn Ziels vooghdesje, vond' ick in 't gheween; Doch ick haer haest verscheen. Ach Herderin wat droeve suchten Ontslippen uwen boesem reyn? Wie doet u hier soo schielijck vluchten Met uwe Schaepjens groot en kleyn? Siet hier u Herder, Coridon doch staen, Die met u verder, wil ten Bos waert gaen, Om u van druck t'onlaen. Ach Coridon laet ons wat rusten Hier by malkander in dit groen, Om soo ons jeugdigh hert met lusten Met Nectars soetigheydt te voen; Treen wy ten offer, met malkander hier, Ontsluyt Ziels-koffer, van het Minne-vier, Treedt met mijn in't pleysier. Ach Sylvia mijn Bruyt verkooren, Die ick heb in mijn hert bemint, Veel stercker als oyt van te voren, U Zieltjen doch aen mijn verbint: Dan sult ghy wesen, sonder druck of pijn, En wilt niet vreesen, voor het Helsch fenijn, 't Is maer een ydel schijn. Ach Coridon gins komt een Jaegher, Drijven wy ons Vee naer de Stal, Eer dat zijn winden worden graegher, En rooven onse Schaepjens al: 'k Salse bevrijen, Sylvia mijn Bruyt, Voor droevigh lijen, pluckt vry Bloem en Kruyt. Daer mee ons trouw besluyt. 