 By een Christalyne vliet, By een Christalyne vliet, Hoord' ick Tirsis quelen, Een bevalligh Minne-liedt, Op een nieuw' ghesenden riedt, Pooghd' ick het nae te spelen. Tirsis songh, mijn schoon' Amint', Tirsis songh, mijn schoon' Amint', 'k Sal u noyt begeven: Troost my doch die u bemint, Eer dat my de doodt verslint In 't beste van mijn leven. Liev' Aminte schoone Maeght, Liev' Aminte schoone Maeght, Puyck der Herderinnen: Hoordt hoe uwen Minnaer klaeght Die u trouwe Liefde draeght, Ghy toont hem weder-minne. 'k Sal u al mijn leven langh, 'k Sal u al mijn leven langh, Op hoop van ghenieten, (Al maeckt' ghy 't my noch soo bangh) Prijsen in mijn Herders sangh, 't En sal my noyt verdrieten. Mit soo quam Aminte daer, Mit soo quam Aminte daer, Riep ey klaeght niet verder, Maeckt voortaen gheen meer misbaer, 'k Houd' u voor mijn Liefste Kaer En mijn Ghetrouwen Herder. 