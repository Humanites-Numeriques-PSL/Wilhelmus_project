 GAet Herders besoecken Den grooten Herder van het Jodsch geslacht; Al light hy in doecken, Soo groot als Godt is hy van-macht. Met verstant, en zinnen, Wt al u hert', wt al uwe kracht Wilt desen Herder minnen, Nu eerst gheboren te middernacht; Gaet bewijsen eer // Aen den hooghsten Heer, Die ghesonden van Godt den Vader, Nieuw-gheboren mensch // Komt (naer onsen wensch) Saligh maecken ons allegader. Wy liepen verloren, Ghelijck de schaepen van den wulf ghejaeght; Daerom is gheboren Den kloecksten Herder van een Maegh't: Die de helsche dieren, Met hunne wreetheyt, end' aenghelock, Komt naer den afgront stieren, Door eyghen kracht van sijn Herder-stock; En van d'ander kant // Na sijn Vader-landt Sal sijn lieve Schaepkens gheleyden; Op dat sy, met vreught // Eeuwelijck verheught, In dat hemels-groen moghen weyden. Dien Herder verheven, (Op dat sijn Schaepkens souden zijn ghevoedt) Tot nootruft sal gheven Sijn Heyligh Vleesch, en Dierbaer Bloedt: Soo sy't weirdigh nutten, En dan met vreughden (vol minne-gloet) Wt de fonteynen putten Des Saligh-maeckers dat water soet; In hunlieder hert' // Een fonteyne wert Springhende toe dat eeuwigh leven; En den over-vloedt // Van dat hemels goedt, Sullen sy gheduerigh aen-kleven. Om kenbaer te maecken, Dat hy een goeden Herder wesen sal, Die neirstigh sal waecken In dit allendigh traene-dal: En die sal beschudden Van leeuw, en wulf, en van alle pijn, Sijn uytghelese kudden, Die hem van Godt toe-ghe-eyghent zijn; Sonder eyghendom // Tusschen beesten stom Op wat hoy, en stroo, slecht ghewonden; In de kribbe smal // Van een open stal, Wordt hy van de Herders ghevonden. 