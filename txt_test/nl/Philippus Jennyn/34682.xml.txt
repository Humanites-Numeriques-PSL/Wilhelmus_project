 HErders met onnoosel sinnen, Herders die Godt weet te minnen: Siet, ick komme hier vertolcken Groote vreught voor alle volcken: Want u is, ten langhen lesten, By de BethleÃ«msche vesten Versch gheboren den Messias, Langh' voorseyt door Isaias. Ende flus, na dese woorden, Ons verschenen in slagh-oorden Godes Heyligh' Enghel-schaeren, Die ons brochten goede maeren, En die blijdelijck uyt-songhen Met hun-lieder soetste tonghen, Lof zy Godt in d'hooghste stede, En oock aen de menschen vrede. Jesse-blomme versch ghesproten, Wt een roede noyt ontsloten; Wilt ons in ghenaed' ontfanghen, Op dat wy de natte wanghen Van den traenen-vloet af-vaghen, En u teere liefde draghen: Op dat wy u dienst bewijsen, Eeuwigh loven, ende prijsen. Laet ons altijdt u verheffen, Die de saligheyt komt treffen: Laet u vrindtschap ons ghenieten, Die voor ons u bloedt komt ghieten: Laet ons' shemels vreught be-erven, Die voor ons de doodt komt sterven: Laet ons hert met u vereenen, Die voor ons u wilt verkleenen. 