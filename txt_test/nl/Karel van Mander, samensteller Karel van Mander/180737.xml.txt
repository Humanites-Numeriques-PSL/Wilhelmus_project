 VErblijdt verheucht, Wilt u in Godt verheughen, Verweckt tot deucht Die u niet en vermeughen, Dat sy in Godts weughen Met gheheughen // staen, Ende gaen // gheheel onbelaen. Gheestich verblijdt, Wilt u verjubileren, En zijt altijdt In de wercken des Heeren, Sonder cesseren Vermeeren // doet, In alle goet // leeft met ootmoet. Leeft nu playsant Om eeuwich te verblijden, Dat hy u want Hier naer ghebenedijden, Sonder vermijden, Ten rijden // dan Als hy u bringht van // dit aertsche ghespan. Den aertschen rock Dient eerst wel besneden, Neemt aen den stock, Het Euangeli mede, Bemint den vrede Goede zede // hoort, In goed accoort // bringht vruchten voort. Die gheen vrucht En draecht in dese daghen, Sal met gherucht Hier nae hooren ghewaghen, Seere verslaghen En draghen // moet, Gaet in de gloet // ghy die quaet doet. Doet goet met vlijt, Wilt ghy salich wesen, Die Christum belijt, Laet u licht zijn gheresen, Op dat Godt ghepresen Mits desen // wort Desen tijt cort // den reuck uyt stort. Den reucke fijn Der liefde en charitate, Laet altijts zijn Den druck en noot te bate, Laet ons de mate In state // groot, Houden minioot // want het is noot. Het wel noodich is Dat wy in alle dinghen, Godts woorden ghewis Soecken te volbringhen, Sonder ons te minghen Om ghehinghen // claer, Een goet deel eerbaer // met hem hier naer. Hier naer hy sal Soecken te vergaren, Die sonder afval Sijn woort oprecht bewaren, Door der Engelen scharen, Sonder sparen // fier, Waer sy zijn hier // in elck quartier. In s’weerelts pleyn Wert dan een groot verscheyden, Door der zonden onreyn, Naer der Schriftuer uytleyden, Vele sullen schreyden Met verbeyden // lanck, Eeuwich en stranck // sonder verganck. Och wat een vreucht Sal haer alsdan ghebueren, Die vander jeucht Godt vreesen met ghedueren, Die door gheen dolueren En versueren // quaet, Van vroome daet // niet af en laet. Tot gheenen stont En moeten wy al vooren, Des Heeren verbont Verlaten nae t’behooren, Op dat wy niet gaen verlooren, Maert t’vercooren lot Ontfaen van Godt // oorlof voor slot. Oorlof hier me Nemet van my int goede, Latet tot vre Dienen van mijn ghemoede, Op dat wy die roede Niet en spoede // meer, Maer tot den Heer // nemen den keer. 