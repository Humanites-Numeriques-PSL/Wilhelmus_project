 INt huys Gods reyn dat gheestelijck Bethel Staet een ghesalft ghesteente Iae hoorn der salicheyt gherecht wel, Christus in sijn ghemeente, Den steen der salicheyt Van velen wederseyt, Een teecken en een licht verheven Des vromen troost en leven. Wy comen met geen cloeske fabels voort Schrijft Petrus sonder flouwen, Maer wy hebben een vast prophetis woort Daermen op mach betrouwen, Wy hoorden s’Vaders stem, Wt den Hemel tot hem, Dits mijnen Soon, en dit ghetuyghen En moghen gheen Menschen buyghen. Salich zijt ghy Symon, want vleesch en bloet, En ginck u openbaren, Maer mijn Vader in den Hemel soet, Dit was Christi verclaren, Ghy zijt Petrus, dats steen, En ick wil hier alleen, Mijn vergaderingh op stichten, T’helsch ghewelt en salse niet gheslichten. Dits onbegloost t’geloofs oprechten gront Den Moor en al de ghene Die daer beleden van herten en met mont Alsoo Christum Gods soone, Sijn woorden ingheplant, En met doopender hant, Ghenae als rancxkens ydoone En Godt gaf den wasdom schoone. Die dit gheloof bevesticht metter daet, Tot sijnen troost ghestade Hem wort betuyght, dat dit daer hy in staet Is de rechte Gods ghenade, Hoe wel niet sonder cruys, Het en is gheen abuys, Dat men oock moet een goet benoeghen By de Gods ghenade voeghen. Want s’Heeren cracht is in den swacken sterck En die maeckt haer volcomen Daerom ginck Paulus hem in al sijn werck Op zijn swackheyt beromen En was goets moets in noot, Vervolgh en angsten groot, Om Christus wil, en seght eendrachtich Als ick swack ben, dan ben ick machtich. Prince t’volherden nu is noodich maer In t’gheloof aen den Heere, Die heerlijck sal verschijnen wonderbaer, Ick wensch hy sijnen heere Ghebenedijd’ ons nomt, En dan te hooren comt, Dees troostelijcke goede mare, Zy ons tot eenen nieuwen Iare. 