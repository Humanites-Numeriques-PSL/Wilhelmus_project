 GOdt den Vader almachtich Alleene wijs en goet, Door sijnen Gheest eendrachtich Verstercke dijn ghemoet, Dat Christus soet // in liefden gloet Vaste ghewortelt fijn, In dijn herte woonachtich Mach door t’gheloove zijn. Dit wensch ick u ter vromen Mijn Suster in den Heer, Ghelijck ghy aenghenomen Hebt Christum en sijn leer, Ootmoedich seer // sonder afkeer, Wandelt sachtmoedich sem, In hem // sonder verschromen Nae t’nieu Ierusalem. Met den gordel der waerheyt V lendenen omgort, Maeckt dat uwe zebaerheyt Over al bekent wort, Desen tijt cort // den reuck uytstort Van den Name Christi, Dat sy // die in s’doots swaerheyt Zijn, moghen worden vry. Godt den den Heere behaghen Wilt neerstich aldermeest, Offert hem een verslaghen Hert en beangsten gheest, Want die hem vreest // in dit foreest Niet ghebreken en sal, Laet al // u sorghe draghen Godt, hy voedt sijn ghetal. Godt heeft ons so wy mercken Int licht gheroepen saen, Laet ons de duyster wercken Van ons aflegghen gaen, Nae Schrifts vermaen // ende doen aen Des lichts wapenen claer, Eerbaer // door s’gheests verstercken, Christum wandelen naer. Die tot u Ziele spreken Buyghet u neder plat, Vwen rugghe gheleken Zy voor ons eenen padt, Verdraeght al dat // want nae de stadt Is den wegh engh en smal, Godt sal die boosheyt wreken Van sijn vyanden al. Dus wandelt seer behoedich Nae t’nieu beloefde Landt, En weest altijt ootmoedich Onder Gods stercke handt, Betrout hem want // hy noyt yemant Eerst verlaten en heeft, Hy gheeft // troost overvloedich Elck die nae sijn woort leeft. Hoe wel wy dwasen blijcken Voor die weerelt vol spots Gaet recht sonder omkijcken, Doet nae t’woort des ghebodts, D’huysvrouwe Loths // en de man Godts Doch wel ghedachtich zijt, Gheen tijt // en wilt afwijcken Van Godt ghebenedijt. Van die Godts woordt verdraeyen Laet u verleyden niet, Noch met gheen leughen paeyen, Der vreemder stemme vliet, Wel voor u siet // dat ghy als riet V met een boos opstel Niet snel // en laet omwaeyen, Door Menschen leere fel. Als David sonder treuren Bevecht den Reuse groot, Ghy sult hem wel verschueren En verslinden als broot, Vreest gheenen noot // weest totter doot Ghetrouwe // niet en hinckt, Maer springt // over die mueren, Met Godt door d’enghe dringht. Dringht door nae den betame Die rechte deure in, Volght niet een dief vol blame Die niet heeft sulcken sin, Want van begin // om aerdtsch ghewin Hy steelt ende verworcht, En sorght // niet, maer Gods Name Zy u een stercke borcht. Gode ick u bevele, En t’Woordt sijner ghenae, Loeft hem met hert en kele, Danckt, bidt, smeeckt, vroech en spae, Door Christum jae // en laet wel gae, Zijt wacker, moe noch mat, Op dat niemant en stele V croone, cleet en schat. 