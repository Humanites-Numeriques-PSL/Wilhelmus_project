 DIe cort’ History van, t’Ioodtsch volck den Israliten, Die Achior Hooftman Over den Ammoniten, Holopherni heeft vertelt, Daer hy uyt toorniger spijten, Om was aen den boom ghestelt, Voor Betulien int velt. Dit volck is, seyde hy, Wt Chaldea gheresen, In Mesopotany, Ginghen woonen nae desen Want sy en wilden niet eenpaer, Die Goden noch oock dat wesen, Harer Vaderen aldaer In Chaldea volghen naer. Daerom verlieten sy, Harer Vaderen zeden, (Die al veel Goden vry Hadden) dat sy aenbeden, Souden den eeuwighen Godt, Des Hemels, dus sy ghetreden Zijn van daer, en woonden tot Haram, nae haers Gods gebodt. Om groote dierte straf, Quamen (gheen uytghesondert) Sy in Egypten af, Daer zijn sy in vier hondert Iaren soo vermenicht al, Dattet menich heeft verwondert Sy werden van een volck smal, Tot een ontellijck ghetal. Maer doense den Coningh, Egypten, in veel saken Swaerlijck doen wercken gingh, T’velde voeren, en maken, Tychelen, om bouwen sijn, Steden, dus met vierich haken Riepen tot haren Godt fijn, Die verlostes’ uyt ghepijn. Gantsch Egypten hy sloech, Met plaghen swaer om draghen, Doen stieten haer ghenoech, D’Egyptsche door vertsaghen, Wt den lande, maer soo saen, Opghehouden zijn de plaghen, Iaghen ginghen haer, om vaen En weder in dienst doen gaen. Des Hemels Godt ontsloot, De Zee ten seluen tijden, Dat sy als mueren groot, Daer stont aen beyde zijden, En hy lietse op den gront, Daer drooghvoets door henen schrijden, En sy quamen ter dier stont, Al daer van noch fraey ghesont. Maer t’gantsche Heyrcracht fel Van die Egyptenaren, In d’Zee verdronck seer snel, Soo veel als sy daer waren, Daer en bleef oock over gheen, Die hadde moghen de maren, Voort vertellen, van sulck een, Groot verderven int gheween, Dit volck door de Roo Zee, Zijnde bin der Woestijne Des Berghs Syna alree Logeerde daer met sijne, Legher int wilde ghebrocht, Daer ten voorighen termijne, Noyt gheen mensch te woonen plocht, Noch hem oock onthouden mocht. T’bitter water wert soet, Dat sijt wel drincken conden, Hemels broot overvloet, Sy veertich jaer lanck vonden, Waer sy trocken wijt of breet, Sonder sweert of pijl om wonden Niemant en mochtse doen leet, Want haren Godt voor haer street. Behalven alleen doen, Het verliet die gheboden, Zijns Gods, en dattet coen, Tot eenig’ ander Goden, Als tot hem, is om bystant Hulp of troost henen ghevloden, Werden verslaghen met schandt, En ghevoert wech uyt het lant. Maer alsoo menichfout, Dat haer sulck zondich sneven, Van herten heeft berout, Des Hemels Godt verheven, Heeft haer jonstich wederom, Overwinninghe ghegheven Teghen haer vyanden dom, Int ghetal veel boven som, Teghen haer t’velt behielt Niemant, die Cananite Coninghen al vernielt, Hebben sy, Iebusite Pheresijt, Hetijte me, Daer toe oock den Amorijte, Soo’t de sterck’ in Hesbon de, Nam haer landt en elcke ste. Het gingh haer altijts wel Als sy God haren Heere, Niet en waren rebel, Want haren Godt haet seere, T’onrecht, end’ heeft oyt gheleert Op sulck doen, t’haerder oneere, Sy zijn uyt haer landt ghevoert, En van veel volcken beroert, Die oorsake was, dat Sy niet hadden ghehouden Sijn gheboden, die plat Hy haer gheboodt, sy souden Daer altijts wandelen in, Maer om datse niet en wouden, Mosten sy nae vreemder sin, Dienstbaer zijn sonder ghewin, Ghecomen weder vry, Zijn sy uyt der ellenden, Want tot haren God, sy Haer neerstich ginghen wenden: Dus in dit ghebercht sy haer Stelden weder al met benden, En in Ierusalem daer Is haer Heylichdom eerbaer. Mijn Heer vernemen laet, Of wederom dees lieden, Hebben bedreven quaet, Soo sals’ haren Godt bieden In ons handt, anders en sal Ons niet dan schande geschieden, Haren Godt sal voor misval Haer beschermen ouer al. Oorlof vrienden, dit was, Seer Achiors vermonden, Daer hy om wiert seer ras, Ghebonden en versonden Maer Gods troost viel hem niet mis Doch streckt al des Schrifts oorconden T’onser leeringhe ghewis Tot het een dat noodich is. 