 CHristus zijnde verresen, Heeft veertich daghen hy Hem levendich bewesen Den Apostelen vry, Op eenen bergh te Bethany, Ierusalem by, D’opvaert Christi Ten Hemel openbaer daer saghen sy. Van den bergh der Olijven Wederghekeert ind’ Stadt, Maria met de Wijven Oock by henlieden sat, Vergaert op eenen solder, dat Elck deuchdich vat Neerstelijck badt, Om te ontfanghen den beloofden schat. Een Apostel vercoren Hebben so voor Iudas, Wiens Bisdom was verloren, T’lot viel op Mathias, En als nu Pincxster vervult was, Snellijck en ras Een windt gheblas Quam uyt den Hemel daer op t’selve pas. T’huys werdt vervult van desen, Ghedeelde tonghen claer Quamen vierich gheresen Op yeghelijcken van haer, Vol des Heylighen Gheests eerbaer Werdt al die schaer, Wy lesen, maer Ontrent hondert en twintich wasser daer. Sy predickten en spraken Met ander tonghen eest, En seyden sulcke saken Als haer in gaf den Gheest, Veel Ioden die Godt hebben ghevreest, Die quamen meest Door dit tempeest Om weten van desen den rechten keest. Van onder s’Hemels wolcken Woonden op dat termijn Aldaer uyt alle volcken, Elck sijn tael hoorde fijn, Den eenen sprack uyt vreesens pijn, Wat wil dat zijn, D’ander in schijn Van spot seyden, sy zijn vol soeten wijn. Petrus hem excuseerde Van dronckenschap ter noot, Dat Ioel propheteerde, Sprack hy, gheschiet nu bloot, Iesum van u ghecruyst ter doot, Dien heeft Godt groot Verweckt minioot, Desen op ons den heylighen Geest goot. Doet boet alle te same, En laet u doopen vroet In Iesu Christi Name, Tot vergevinghe soet Van uwe zonden overvloet, Soo ghy dit doet, De gave goet, Des Heylighen Gheests ontfanght ghy met spoet. Petrus heeft met sijn preken En crachtich goet vermaen Haerlieder hert ontsteken, Sy lieten haer beraen, Die sijn woordt gheeren namen aen Hebben daer saen Den Doop ontfaen, Haer werdter by drie duysent toeghedaen. Dese loefden den Heere, Bleven met goet opset In d’Apostelsche leere, In die ghemeynschap met Bootbrekinghe, nae Christus Wet, End’ in t’ghebedt, En oock quam het Een vreese over alle Zielen net. Haer goet was al ten besten Elcken ter noot ghemeyn, De Heer om te bevesten T’Euangely certeyn, Dede wonder dinghen niet cleyn Openbaer pleyn Gheschien alleyn Door sijn lieve Apostels handen reyn. T’Geests vruchten nu in stede T’onser opvoedicheyt, Sijn liefde, vreuchde, vrede, Ende lanckmoedicheyt, Vriendelijckheyt, en goedicheyt, T’gheloofs bescheyt, Sachtmoedicheyt, Maticheyt, tot der Zielen spoedicheyt. Broeders dit zijn de vruchten Daer men den boom aen kent, Of daer met soete luchten s’Heeren Gheest is ontrent In den Olijfboom excellent Gheplant, gheent, Blijft ongheschent Op Christum Syons eenich fondament. 