 ICk prijs’ u salich weven, Schietspoele weert verheven En Spinrocke ghecroont, Veel voorspoet ick u wensche Ghy spijst soo menich Mensche, Ghy dient met lof verschoont. Gheen cleeren aen t’lichame En staen ons welbequame, Soo men schoon lijnnen mist, Het is seer goet te proeven Dat alle menschen behoeven, Ons eerst’ en laetste ist. Sy zijn qualijck beraden, Die Pallas const versmaden Edel en hooch in eer, Al schijnt neeringh van t’lijnen Door tijts oproer verdwijnen, Sy en sterft nemmermeer. Dus en wilt dan niet treuren, Die tafellakens coleuren, Oft nopkens weeft alst past, En laet den moet niet vallen Die blauw wercken, oft smallen, Maer u met vreuchden rast. En sorght niet boven maten, T’sorghen en mach niet baten Ten is maer hert ghequel, Met wercken moetment halen, En daer toe sonder falen, T’sijne beschicken wel. Laet ons nu moet gaen maken En al werckende craken, Een liedt vry onbelast Al breken draen in stucken T’sal noch al wel ghelucken, Men salse knoopen vast. Als wy den arbeyt pleghen Vlijtich, door s’Heeren zeghen Ghenoech soo crijghen wy, Om leven sonder sorghen Van lappen en van borghen Eerlijck als ander vry. Daer men omgaet met praten En t’werck niet hout in staten Daer is commer onsoet Wie traeghlijck arbeyt henen Is een broeder des ghenen Die t’zijn al vast verdoet. Dus ghy traghe ter Miere, Gaet en leert haer maniere, Hoe t’somers sy haer broot En in den Oogst haer spijse Vergadert als de wijse Om niet comen in noot. O luyaerdt traech te deghen Hoe langh blijfdy gheleghen Wanneer suldy opstaen, Van uwen slaep onreynich? Iae sluymert noch een weynich, Laet tijt vry henen gaen. Nu leght t’samen u handen, Om slapen t’uwer schanden V sal d’armoede dan Als wandelaer betrapen En den commer int slapen Als een ghewapent Man. Den suyper en den sluymer Al hadde hy’t wat ruymer, Arem hy werden // sal Den slaper al sijn daghen Moet magher cleeren draghen, Ghescheurt in vlerden // al. Int huys des wijsen vroedich Is eenen schat seer goedich, En oly overvloet, Maer eenen sot vol rampen Die’t al gaet verslampampen Arem hy blijven moet. De Spinne zijt bemerckend’, Hoe sy met handen werckend’ Soo aerdich weeft, en heeft Door neersticheyt haer woningh Int huys van menich Coningh Daer sy haer webbe cleeft. Paulus met sijn Tapijten Te weven ginck bevlijten Arbeydt met onghemack, Ter noot sijn handen dienden Voor hem, en voor sijn vrienden Die oudt waren oft swack. Hy heeft de Christen leden Hem te volghen ghebeden Met ernstich bespreck, Om eerlijck hier te leven, En hebben om te gheven, Die hulp hebben ghebreck. Oorlof Arachianen En neemt mijn slecht vermanen, Niet anders dan in danck, Ter eeren t’salich weven, En schietspoele verheven Ick u dit liedt voorsanck. 