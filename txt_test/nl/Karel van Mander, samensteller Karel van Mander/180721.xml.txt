 LIeve Kinderen soet Gheeft ghehoor uwen Vaer. En leeft soo wel en vroet Dat u wel gae eenpaer, Want dit is claer en waer Den wille Gods des Heeren, Dat de Kinderen haer Vader houden in eeren. Al wat met goet vermaen De Moeder doet bevel, Wil hy hebben ghedaen Van den Kinderen snel, Wie zijnen Vader eert Wel met oprechten monde Den sulcken sal niet fel Ghestraft zijn om sijn zonde. Wie sijn Moeder eert, die Vergadert eenen schat Seer groot voor hem, en wie Sijn Vader eert, om dat Sal hy vreucht hebben sat Van sijn Kinders nae desen, Als hy sal bidden wat Hy dan verhoort sal wesen. Soo wie dat goedertier Sijn Vader eert bequaem, Die leeft te langher hier, En wie dat om den Naem Des Heeren ghehoorsaem Is, aen sulck kindt oft soone De Moeder ten betaem Heeft eenen troost te loone. Soo wie den Heere vreest, Die eert oock vroech en laet Sijn Vader, en dient meest Sijn Ouders t’sijner baet, En houdts’ in sulcken graet Als oft waren sijn Heeren, Wilt met woorden en daet Vader en Moeder eeren. Oock met verduldicheyt Dat over u hier naer Haren zeghen verspreyt, Want s' Vaders zeghen claer Timmert de huysen, maer Des Moeders vloeck die weder Doet vallen teenegaer, En trecktse vlack ter neder. Wanneer ghy t’ghebreck siet Aen uwen Vader vry, Wilt hem bespotten niet Ten is gheen eere dy, Eerend’ u Vader ghy Eert u selven als vroeder, Maer schande groot u zy En ghy veracht u Moeder. Lieve kindt helpt doch vrom V Vader die behoeft In sijnen ouderdom, Noch hem niet en bedroeft D’wijl hy in’t leven toeft, En of ghy noch ten lesten Sijn kindtsche wesen proeft Nemet hem al ten besten. Of ghy gheschickter zijt Hem daerom niet veracht, Want de weldaet en vlijt Aen den Vader ghewracht Die blijft in Gods ghedacht, En u sal goet ghebeuren, Al zijt ghy in der cracht Doch zondich van natueren. Godt sal u in der noot Ghedachtig sijn propijs, V zonden cleen en groot Sullen ghelijcker wijs Als men voor Son het ijs Versmelten siet, verdwijnen, Zijn ghenade jolijs Sal u seer soet beschijnen, Wie sijn Vader verlaet Wort ghescheynt onghespaert, Wie sijn Moeder versmaet Oft met droefheyt beswaert, Tot sijner qualijckvaert Wort vervloeckt van den Heere, Kinders van goeder aert Onthoudt wel dese leere. 