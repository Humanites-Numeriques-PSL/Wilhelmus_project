 SAcharias een Priester uytghelesen, De vader van Ioannem den dooper vroet Vervult van den heylighen Geest ghepresen Die heeft gepropheteert ende gesproken wel, Geloeft zy de Heere den God van Israel Want hy sijn volck besocht heeft en bevrijt En hy heeft opgherecht des salicheydts hooren, Int huys Davids sijns knechts, soo hy te vooren Sprack door sijne Propheten ghebenedijt. Door den mont sijner Propheten heylich Die voortijts waren, dat hy ons vailliant Soude verlossen, ende maken veylich Van onse vyanden aen elcken cant, En ons gantschelijck bevrijden van de hant Der ghener die ons haten in den gront, En al op dat hy nae jonstighe zede Met onse Vaders barmherticheyt dede, Ende gedachtich waer sijn heylich verbont. Te weten den Eedt die hy self heeft ghesworen Abraham onsen vader, sonder bedwanck Te geven dat wy, als sijn volck uytvercoren Souden wesen verlost ontsleghen vranck Wt ons vyanden handt, en ons leefdaegh lanck Hem voort neerstelijck dienen onversaecht Al sonder vreese, in heylicheyt bequame En in gherechticheyt, die sijnen Name Met goet benoeghen altijts behaecht. En ghy kindeken, wert genoemt te degen Een Prophete des Alderhoochsten saen, Want om te bereyden des Heeren wegen Sult ghy voor hem treden, en henen gaen Om kennisse der salicheyt te doen ontfaen, Sijn volck, al door de verghevinghe soet Van haren zonden, door die suyver en reyne Hertelijcke barmherticheyt niet cleyne Van onsen lieven Godt ghetrou en goet. Prince door dese hertelijckâ€™ ydoone Barmherticheyt heeft ons besocht ter noot, Wt der hooghte den opgangh claer en schoone. Dat hy licht blinckende verschijne bloot, Haer alle die in duysternissen groot, En in die schaduwe des doots beswaert Iammerlijck daer sitten als arm knechten En oock om onse voeten op te rechten Al in den wegh des vreeds lieflijc vermaert. 