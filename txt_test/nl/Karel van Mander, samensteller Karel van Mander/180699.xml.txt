 AL is u veel ellende Int leven opgheleyt, Zijt niet als d’onbekende, Maer soo Schriftuere seyt, Hebt altijt lijdtsaemheyt, In u bedroefde sinnen Het werdt seer haest ghescheyt Als ghy sult overwinnen. Die Heere wil ons proeven, Ghelijck dat goudt int vyer En wilt u niet bedroeven Al is menigertier Die beproevinghe hier, Verdraghet al uyt minnen T’sal veranderen schier, Als ghy sult overwinnen. Wy vinden veel propoosten, Die dus den tijt verslijt Can hem daer me wel troosten Dat die Heere castijt Die hy bemint dus sijt Tot int eynde alst beginnen, Naer den druck comt jolijt, Als ghy sult overwinnen. Elck moet sijn cruyce draghen, Alsoo Christus bediet En brenghen soo ons daghen Omme met veel verdriet, Maer als u troost gheschiet Soo can droefheyt verdwinnen, Altijt opt eynde siet Soo sult ghy overwinnen. Die Heere met veel smerte, Droegh oock sijn cruyce swaer Om ons uyt goeder herte Wt dat verdoemen daer, Te verlossen voorwaer Dat moeten wy bekinnen, Volght sijn voetstappen naer, Soo sult ghy overwinnen. Met twee cruycen gheladen Het is soo swaer een pack Maer bidt Godt om ghenaden Die noyt yemandt verstack Ghelijck dat Syrach sprack, Ghedenckt op die voorhenen, Al lijdt ghy onghemack, Ghy sult noch overwinnen. Het Cruys is veelderhande, Hier in die weerelt wijt D’eene door smaet en schande, D’ander door haet en nijt Den derden die heeft strijt, Van buyten en van binnen Ghy sult dat worden quijt Als ghy sult overwinnen. Prince weest niet cleynmoedich Al comt u veel aenboort, Die Heere sal u spoedich, Noch helpen nae sijn woordt, Ghedenckt met goet accoort, Wat Iob al is verschenen, Gaet soo heughelijck voort, Soo sult ghy overwinnen. 