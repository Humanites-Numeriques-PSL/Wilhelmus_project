 DAt soete Nieuwe Iaer playsant Voorseyt van die Propheten Dit is (Godt danck) nu voor de hant, Die in duyster gheseten Hebben in des doots Kercker lanck Moghen nu comen uyt bedwanck, Vry ende vranck, T’licht des levens dat leven schanck Den bekeerden sondare Met desen nieuwen Iare. In dit nieu Iaer twaelf maenden zijn Al waer dat hout des levens Gheeft t’elcker maendt sijn vruchten fijn Op beyde zijden benevens Des levens clare watervloet, Die bladeren des houts seer soet Die sijn seer goet, En ghesont den Heydenen vroet, Al die’t wel nemen ware Met desen nieuwen Iare. Christus is t’nieuwe Iaer bekent, D’Apostels des Heeren, Met den dienst van t’nieu Testament Die versoeninghe leeren Zijn die twaelf maenden noch ter tijt Haer stem in al s’weerelts crijt, Wtghegaen wijt, Comt die belast beladen zijt, Gheneest nu al te gare Met desen nieuwen Iare. Prins in die nieuwe Iaer elck mach De salicheyt ghebueren, Want het is des salicheyts dach Met sijn clare twaelf uren, Die op der Apostelen gront Nu zijn ghebaut tot elcker stont Oprecht ghesont Int gheloove, haer werdt ghejont T’eeuwich leven hier nare Met desen Nieuwen Iare. 