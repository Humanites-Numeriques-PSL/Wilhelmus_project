 EEn wintersche nacht Heeft my so langhen tijt verdroten, Lanck ende onsacht, Waer in de Mane staet besloten, Vochtich en cout // seer menichfout Waren de velden seer begoten, Met haghel snee // dat doet my wee, Waer door de velden ploten, Groot nochte cleen // en vandt ick gheen Cruydt nochte noten. Den nacht seer stout, Maeckt my gheheel bedroeft van binnen, Den Winter cout Benout ons arme huysghesinnen, Mijn blijschap smelt // van gaen door t’velt, Coudt en nat was ons ghewinnen, Int doncker vry // soo liepen wy, Dolende buyten weghe, Maer wy hebben eer lanck // Gode zy danck Een licht ghecreghen. Den dagheraet, Een morghensterre licht van schijne, De Sonne op gaet, Den nacht is wech en al ons pijne, Door t’soet geclanck // der vogelen sanck Den Winter die moeste verdwijnen, Want schoon // ydoon // staet daer de croon Van den Hemelschen bouwe, Het comt al uyt // loovers en cruyt, Blommekerssouwe. Een blomme int dal, Een Roose tot Saron ghepresen, Die over al Haer reucke gheeft reyn uytghelesen, Een lelye soet // vol van ootmoet Was tusschen twee doornen gheresen, Dien Helt // in t’velt // bedrijft ghewelt, Als eenen Leeuw ontsprongen, Den stock vol haet // des drijvers quaet Heeft hy ontwronghen. Een bloyende rijs, Dat droech amandelen bequame, Crachtich en wijs, Dat sandt Godt selve in sijnen Name, Eenen Mey met blaen // seer wijt ontdaen Die droech soo goede vrucht eersame, Hy groeyt // en bloeyt // seer vriend’lijck besproeyt, Door des Somers voortbringhen, Int soete dal // der voghelen gheschal, Fonteynen springhen. Noch vandt ick daer Een Maghet schoon reyn uytvercooren, Haer stemme claer Was my vertoont // seer soet om hooren, Haer ooghen laeft, // met melck begaeft, Haren hals was als Davids tooren, Noyt mey // soo vey // nae mijnen grey, Die my soo wel gheriefde, Wt s’Vaders schoot // haer moeder groot Dat was de liefde. Comt hier mijn vrient, Sprack daer die suyverlijcke schoone, Eer dat u dient, Wijn ende melck gheef ick te loone, Een cofferken goet // vol druyven soet Is mijn vriendt selve in persoone, Hy verblijt // int crijt // en maeckt jolijt, Hy gaet boven de Vorsten, Hy is van verre // Een busselken Mirrhe Tusschen mijn borsten. Ick comme mijn Bruyt, Laet ons te samen gaen vermeyden, En hooren t’gheluyt, V Moeder die wil ons gheleyden, Die u hier sandt // als beloofden pandt, En besien hoe die wijngaerden schreyden, Laet fijn // rosijn // en soeten wijn Wt uwe borsten druypen, Mijn herte snaeckt // nae vreuchden haeckt, Gheeft my te suypen. Een vroome soet, Heeft my ghelaeft met haren wijne, Haer woorden goet Zijn mijner Ziele een medecijne, Na haren danck // ick van vreuchden clanck, Sy hadt belooft het was al mijne, Ist dat // ick wat // vergare schat, En loope de vrome teghen, Tot dat ick mijn Lief // al met gherief Hebbe ghecreghen. Ick hebbe haer In eenicheyt beloeft mijn trouwe, Vroom ende eerbaer, Sy is die alderliefste Vrouwe, Sy is verciert // reyn ghemaniert, Haren name gaet boven den gouwe, Sy seght // t’is recht // o beminden knecht, Ghy moet vast by my blijven, Of ghy en meucht // in mijnder vreucht Doch niet beclijven. Mijn vrome saet Heeft seven berghen schoon becleven, Die Voskens quaet En hebben daer niet in bedreven, Sy staen seer reyn // onder t’Hemels pleyn Met Roosen, Lelyen verheven, Dates // cypres // loof, cruydt en gres, Aen mijn Lief te betrapen, Niet ick alleen // maer groot en cleen, Ende al haer knapen. Princesse eerbaer, Van den Somer int ghemeene Seer verre en naer Zijn wy ghebrocht int gheweene, Want // sijn verstandt // is abundant, Wy zijn verlost uyt liefden reene, Elck moet // seer vroet // vallen te voet, Met dese Bruydt ydoone, Binnen t’Somers tijt // u selven quijt, Staet nae de croone. 