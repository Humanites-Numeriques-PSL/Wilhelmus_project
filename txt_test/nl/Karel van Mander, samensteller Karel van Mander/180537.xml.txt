 DOen Pharao lagh versmoort, Met alle sijn armeye, Quam Miriam ten reye Met haer Trommelken voort, Sangh vooren allerleye Vrouwen in die contreye, En sy seye, laet ons nu saen Den Heere gaen Singhen, ghedaen Heeft hy een daet, heerlijck te deghen, Man ende Peerdt ghelaen In de Roo Zee versleghen, Dus Broeders aller weghen, Al die noch heylsaem staen, En laet oock niet versweghen, Den Lof van s’Heeren zeghen. Stormwinden ghedruys, Baren en doncker misten, Gheweldich en met listen, Bestreden s’Heeren huys Soo dat wy niet en wisten, Hoe vant oproerich twisten, Sonde dat Christen // ghetal eerbaer Verlost zijn, maer Sy deelden haer Van ons, van selfs vluchtich ghedreven Lof God die sijn cleyn schaer Wtcomste heeft ghegeven In sulck tempeest beseven, En int perijckel swaer, Behouden by den leven, In die waerheyt verheven. Droncken soo worden wy Vans’Heeren huys, de goeden Laven ons ende voeden, Den wellust schenckt ons hy Ghelijck als watervloeden, Hy versterckt ons ghemoeden, Om ons behoeden, s’levens fonteyn, Is hy alleyn, In sijn licht reyn, Sien wy dat licht, ghesticht in vreden, En hy en laet niet pleyn, Van den stouten vertreden, Sijn uytvercoren leden, Loeft hem groot ende cleen Offert hem hier beneden, Danckbarighe ghebeden. Des vreden Prins minioot Den Coninck der Coninghen Sijnen lof laet ons singhen Die ons bystondt in noot, Dat wy niet en verginghen, Met die Core aenhinghen, Van allen dinghen // die hy bequaem, Gheeft sijn Lichaem, Laet sijnen Naem Ons dancken, prijsen, en verhoogen En nae ons roeps betaem, Voorts te wandelen pooghen, Oprecht voor sijnen ooghen, In sijn liefde vreedsaem, Hy en sal niet ghedooghen, Dat sijn rancken verdrooghen. 