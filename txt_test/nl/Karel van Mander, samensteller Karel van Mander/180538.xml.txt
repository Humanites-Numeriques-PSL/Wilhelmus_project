 AEnhoort vrienden eerbaer s’Heeren woordt daer // hy seyde claer, Schickten seven daer naer, In die cleyn schaer // en wilt met haer, Accoort // treden voort, Door d’enghe poort, T’Rijck nemen inne Want siet den wegh is breyt Die nae t’verdoemen leyt Hy staet wel t’sinne t’ Vleesch om sijn ruymicheyt, Daerom is hy planteyt Bewandelt dan, jae van s’weereldts beginne. Canaans zaet voos en fel, En Nimrod snel // Prins van Babel Esau, Ismael, volghende wel Haers vleeschs opstel, Dees daen // zijn ghegaen Die Cain saen, Heeft voor ghepleghen: Maer Abel, Enoch tam, Seth, Noe, Abraham Oprecht gheneghen, Dees uytvercoren stam Een ander streke nam, Aenmerct alree hier twee volcken en wegen. D’Heydenen abundant, Woonden gheplant // aen elcken cant, D’oprechte die men vant Int recht verstant // t’hoopken en t’lant Was smal // en afval, Dede ghetal Noch seer faelgieren, Menich Israelijt, Vercoos de bane wijt, Heydens manieren, Oock noch in desen tijt, Hoe menich worter quijt, s’Geloofs tresoor al door s’weerelts hantieren. Den Princelijcken raet Dat eeuwich zaet // cleen vrucht ontfaet, Want al de Weerelt staet In boosheyt quaet // seer opstinaet. Maer wy // weten hy, Gods Sone vry, Hooghe verheven, Is comen vol ootmoet En ons eenen sin vroet Heeft hy ghegheven Wie sijn gheboden soet Hier nu volherdich doet, Die crijght den schat van dat eeuwige leven. 