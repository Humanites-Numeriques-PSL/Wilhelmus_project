 EEn troostich Liedt Om niet treuren met swaer ghedachten Als ander siet Die niet en hopen noch verwachten T’verrijsen door s’Heeren crachten, O vrienden hoort, maer seker zijt Hoe dat de doot Quam over groot En cleen, ter Weerelt door des Duyvels nijt. Met Adam al Vielen de Menschen t’eender sommen, Door sijnen val In zonde, is over al ghecommen T’verderven en t’verdommen, T’ghesloten levens Boeck vermaert Ontsloot niemant, T’volck sat in’t landt Sonder bystant // dootschaduwich beswaert. Maer lof gheseyt Zy Godt, wiens ghenade wy smaken, Gherechticheyt Van eenen dede ons al ghenaken s’Levens rechtveerdich maken, Want Christus die ghehoorsaem was s’Vaders bevel Dede soo wel, Dat hy ons alle van der doot ghenas. Eer ende prijs Zy eeuwich t’Lam Gods toegheschreven, Den Boeck propijs T’ontdoen is hy weerdich verheven, T’verrijsen en het leven Is hy, soo Martha heeft ghehoort, De doot die quam Ons door Adam Maer Christus brenght ons al t’verrijsen voort. T’verrijsen bloot Is claer betuyght door de Propheten Iob in den noot Heeft sijnen Verlosser gheweten Die hem sonder vergeten Wt d’aerde soude doen opstaen, Om naemaels sien Godt met verblien In sijn selfs vleesch, en met dit huys bevaen. Gheen ooghen el Dan die hy hadd’ en soudent wesen Om claer en wel Godt soo hy is t’aensien nae desen, Dat selve volck verresen Dat boete de // tot Ninive, En oock niet min Die Coningin Van Zuyden sal ten oordeel comen me. En dese t’saem Sullen verdommen t’self gheslachte, Welck onbequaem Op aerden hier Christum verachte, Met veltgheschrey van machte En des Eerts Engels stemme claer Met Gods basoen Sal sijn comst doen Den Heere self van Hemel openbaer. Noyt sulcken dach Van alle daghen die oyt waren, Niet een en mach Voorby van alle Menschen scharen Maer sy moeten vergaren Al voor den Richter stoel Christi, D’een tot gheluck, D’ander tot druck, Elck mach toesien, want den dach is nae by. De dooden saen Sullen hooren de stem des Heeren, Die goet ghedaen Hebben, t’sal haer ten besten keeren, Want sy sullen in eeren Tot t’verrijsen des levens soet, Voort comen dan, Maer Wijf oft Man Wie quaet ghedaen heeft, hem naeckt tegenspoet, Of men hem schoon Wil met s’Heeren ghenade stercken, Elck sal doch loon Ghegheven worden nae sijn wercken, Die quaet ghedaen hebben, wilt mercken, Verrijsen tot verdoemen fel, Elck nae sijn daet, Sal goet oft quaet In sijn eyghen lichaem ontfanghen snel. Een terwe zaet Al verstervet hier in der eerden, Het groeyt en gaet Verandert op heerlijck in weerden, Ons lichaem swack om heerden Wort wel in smerten ghesaeyt, Maer t’sal in cracht Heerlijck ghewracht Een eeuwich opstaen al geestich beraeyt. Noch Paulus seght, Hoe Christus sal vry sonder swaerheyt Ons lichaem slecht En nietich gheven volle claerheyt, En maken in der waerheyt Sijn heerlijck lichaem self ghelijck, Doch indien wy Volstandich vry Ghehoorsaem blijven hem sonder afwijck. Elck Christen heldt Sal blincken als t’licht der Sonnen, Des doots gheweldt Werdt al verstommen en verwonnen, Dan sal men spreken connen, O doot waer is u prickel nu? Broeders hierom Stantvastich vrom Oeffent int werck des Heeren vlijtich u. Noch vleesch noch bloet En sal besitten Hemelrijcke. T’vergancklijck moet Opstaen en zijn onvergancklijcke, En also wy van slijcke Ghedraghen hebben Adams beelt, Sullen wy claer Draghen eenpaer, Dat beelt des Heeren schoon als nieu herteelt. Doch wij die fijn Dan leven, sullen niet ontslapen, Menschelijck zijn Verandert heerlijck verwanschapen, En met al s’Heeren knapen Zijn opghegrepen in de locht Met vreuchden soet Hem in’t ghemoet En zijn altijt by die ons heeft ghecocht. Ter wijle dat Wy hier op hopen en verwachten, Laet elck ons vat In reynheyt te besitten trachten, Ons lenden der ghedachten Altijdt opschortende tot Godt, Wakend’ in deucht, Dat wy verheucht Mogen vercrijghen t’een noodichste lot. 