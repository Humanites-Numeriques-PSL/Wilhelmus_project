 DEn tijt dierbaer // dach, maent en jaer Is een Gods creature, Van s’weerelts begin pure Alle dinck daer // hem noch schickt naer En heeft noch in figure Hier sijnen tijdt en ure. Veel pijnen seer // tot cleender eer Den tijt nu door te steken Met lichtveerdighe treken Ten laetsten keer // wat sal haer meer Anders dan tijt ghebreken, Als hy haer werdt ontstreken. T’is nu bequaem // tijt aenghenaem De mensche mach in desen Salich soecken te wesen, Broeders eersaem // wilt ten betaem, Doen nae Gods woordt ghepresen Om der zielen ghenesen. Seer haest verdort // de blomme wort Van dit tijdelijck leven, En Paulus heeft gheschreven Den tijt is cort // doch niet en stort V sinnen wijt ghedreven In sorghvuldich aencleven. Dewijle wy // tijt hebben vry, Laet ons aen yeghelijcken Ons weldaet laten blijcken Maer meest staen by // die van Christi Leeringhe niet en wijcken, Soo leenen wy’t den rijcken. Naer desen tijt // daer ghy in zijt, O Mensch en wordt bevonden Gheenen tijt daer men zonden Sal schelden quijt // hierom doet vlijt, Om in tijden en stonden Van t’last te zijn ontbonden. Den tijt die naeckt // daer werdt gemaeckt Een eyndt van allen dinghen Die d’ooghe mach bestringhen, O Broeders waeckt // en niet en haeckt, Den weerden sonderlinghen Tijt onnut door te bringhen. Door smenschen daet // is den tijt quaet Over al vol dangieren Voor die de waerheyt vieren, Dus is den raet // eer hy vergaet Hem in aller manieren In deuchden te bestieren. Die hier int goet // volherden vroet, Sullen nae Pauli schrijven, Opstaen met schoon claer lijven, Gaend’ int ghemoet // in de locht soet Den Heer, en altijt blijven By hem, en vreucht bedrijven. Vrienden oorlof // wy asch en stof, Malcander wy behoorden, Troosten met dese woorden, Hopende of // wy te min slof Waren, maer met accoorden Den tijt in deucht oorboorden. 