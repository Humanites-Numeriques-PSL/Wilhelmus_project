 BEminde en laet u niet berooven, De waerheyt die u is bekent Maer wiltse vastelijck ghelooven En blijven opt reche fundament, Blijft vast ghegront op die Schriftuere, Bevesticht daer med’ u ghemoet En wacht u voor den deessem suere, Hy maeckt dat gantsche deech onsoet. Aenschout des Weerelts ordinancy Met haren valschen Godsdienst groot, Iae al haer lusten en playsancy, Maer loon der zonden is de doot Doot zijn die in wellusten leven, Hierom neemt doch u selven waer V salicheyt met vreesen en beven Volsterckt, en volght dijn voorbeelt claer. Reynhertich als wijse Ionckvrouwen Verciert, bereyt u Lampen sijn, Sy sullen Gods aenschijn aenschouwen Alle die reyn van herten zijn, En Godt te kennen soo wy lesen Is volmaeckte gherechticheyt, Vreest hem van herten, en laet wesen Bernende liefd’ u Bruylofts cleyt. T’is waer, in dien ghy zijt ghestorven De zond’ en dees weerelt present, En t’lijf der zonden is bedorven Soo sult ghy leven sonder endt Lijdt ghy met Christum nae t’betamen Ghy sult met hem heerschappen, maer Versaeckt ghy hem, soo sal hy hem schamen Van u voor sijnen Hemelschen Vaer. Ridderlijck strijdt aen allen sijden T’wordt den verwinner wel gheloont, Maer die niet wettelijck en strijden Worden van Christo niet ghecroont Sonder strijden is gheen victory Noch loon sonder victory, siet Christus en ginck self in sijn glory Niet sonder lijden en verdriet. Maer om t’Gheloof in grot afgrijsen, Zijn Menschen twistich op der eerdt, Elck t’zijn wil voorstaen en bewijsen, Met spietse, busse, wapen en sweerdt, Maer des Gheloofs wapen waerachtich En is van ijser noch van stael, T’gheloof aen Godt oprecht en crachtich, Daer door verwintment altemael. En wilt ghy beter weten van desen Met wat gheweer de Christen slaen, Corinthen thien daer meuchdijt lesen Ephesen sesse vindt ghy’t staen Schriftuere sal oock tot u spreken En wreeckt u selven nemmermeer Geeft Godt de wraeck, hy salt wel wreken, Die wraeck is mijn, soo spreeckt de Heer. T’is niet ghenoech alsoo gheleden Als wy Schriftuere wel bevroen, Voor de vervolghers dient ghebeden Die niet en weten wat sy doen, Wenscht goet en wilt ghebenedijden, Quaetwenschers en vervolghers stranck, Siet ghy dijn vyandt hongher lijden Oft dorst, soo gheeft hem spijs en dranck. Voort can Schriftuer onderrichten Elck instel Christi en ghebodt, Maer ghy moet waken ende swichten, Dat Adam en Eva van Godt, Heeft doen afwijcken, dats de Slanghe Die door valsche Propheten leert En door de Weerelt houdt in dwanghe Des Heeren woordt breeckt en verkeert. Al was den Man Gods uytghetoghen, Van Godt ghesonden, soo men weet Een oudt Propheet heeft hem bedroghen Seggend’ ick ben oock Gods Propheet Hy sprack tot hem, Man Gods vercoren, Drinckt by my water en eet broot Den mont des Heeren weder sporen Ginck hy, een Leeu bracht hem ter doot. Nadab en Abihu die brachten Het vreemde dyer op den Altaer Korach een man heerlijck te achten, Met Dathan Abiram te gaer Rebel ter Hellen levendich soncken Die anders zijn door t’vyer verteert Van Godt ghestraft door des viers voncken Want hy ghehoorsaemheyt begeert. Saul een Coninck autentijcke, Door t’onghehoorsaem wesen meest Werdt hy ghestelt van t’Coninckrijcke Daer toe verlaten van Gods gheest, Den boosen gheest heeft hem beseten Godt wil dat men ghehoorsaem zy Wederspannicheyt soo wy weten Dat is een zond’ als toovery. Eeuwighe Vader vol ghenaden Vol waerheyt en gratien soet, Wy zijn belast, wilt ons ontladen, Ontsteeckt ons in der liefden gloet, Op dat ons herten vyerich branden, Arm van gheest en vol beraus, Opent ons der Schriftueren verstanden Als den Discipulen tot Emaus. Bloeyende levende Fonteyne V teere Wijnrancxkens bespoeyt De goede gaven al ghemeyne, Comen alleen van u ghevloeyt, Doet ons in uwe Wet verheughen, Met reynder herten wel gherust Want sonder u wy niet en vermeughen Gheeft om volbrengen cracht ende lust. O edel jeucht reyn ende puere, Siet dat ghy Satans pijlen blust Ghy zijt deelachtich Gods natuere Ist dat ghy vliet der jonckheyts lust, Soo wy dan onse zonden begraven, Met Christo Iesu in de doot Verrijsen door sijn goede gaven, In een reyn nieu leven minioot. Dewijl dat wy ons Christen roemen, En Godt die elck oordeelt nae werck Aenroepen, en hem Vader noemen, Soo laet ons hier in s’weerelts perck Onsen wandel met vreesen leyden Godtsalichlijck nae sijnen aert, Niet meer ghelijck als ander Heyden, Maer als die weder zijn ghebaert. Hierom soo wilt van zonden vieren, De leere Petri wel inthoudt En wilt u lichaem niet vercieren Met omhanghen van silver oft goudt Met hayrvlechten oft oock met cleeren Als die pompeuse weerelt meest, Maer verciert u voor d’ooghen des Heeren Met eenen sachten stillen gheest. Costlijck en hooch sulcx wert ghehouwen Voor den Coninck in s’Hemels feest Dat was t’cieraet der vroomer Vrouwen Die eertijts hebben Godt ghevreest, Soo was Sara daer Schrift van handelt, Wiens dochters ghy gheworden zijt, Soo ghy vroom sonder vreese wandelt, En Christi naem met werck belijt. Reynicht u selven t’allen stonden Leght af wat u te drucken plach, Oordeelt uys selfs fauten en zonden Belijdt dien die u troosten mach, Soo sult ghy ongheoordeelt blijven, Van Godt, en erven t’eeuwich goet En hy sal u zonden verdrijven Ghelijck de Sonne den nevel doet. Gelooft Gods woorden, wilt ghedincken Aen zijn beloften goet en schoon Hoe dat de vrome sullen blincken Ghelijck de Son in s’Vaders throon, En oock in haer handen ontfangen, Palmen, op t’hooft een croone playsant Loven den Heer met nieu ghesanghen, Eeuwich int nieuwe beloefde Lant. Hebt lief Godt uyt al u sinnen, Laet hem regieren u jonghe jeucht En schickt u met sijn pondt te winnen Op dat ghy naemaels hooren meucht Sijn stem als een wijse Ionckvrouwe, Den Bruygom comt, gaet in t’ghemoet Ghy die in weynich waert ghetrouwe Gaet in uys Heeren vreuchde soet. En wijckt doch niet ten geenen tijden Door Godt sult ghy behouden t’velt Den wegh is smal ten beyden zijden Tusschen water en vyer ghestelt Maer soo wy Godt te recht verbeyden, Hy is by ons in elcken noot Wie soud’ ons van sijn liefde scheyden T’zy water vyer hongher of doot. Princelijcke Ieucht reyn van sinne Neemt doch uyt liefden desen sanck, Want ick u salicheyt beminne, De liefde Gods my daer toe dwanck, Wilt my altijts ten goeden ghedencken De Heere gheve u sijn ghenaet, Niemant mach u letten oft crencken, Soo verr’ als ghy nae t’goede staet. 