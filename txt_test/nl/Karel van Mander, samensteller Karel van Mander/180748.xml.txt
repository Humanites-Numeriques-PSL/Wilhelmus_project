 WAeckt op, waeckt op, wie dat ghy zijt, Och Menschen en neemt geen respijt, Van daghe tot daghe langhe, Doch redelijck u selven quijt, Daer mocht noch comen nae desen tijt Vervolgingh wreet en stranghe. Niet al die roepen Heere Heer, En sullen comen nae Gods leer Int Rijcke der Hemelen schoone, Of ghy en betert u langs soo meer, Doet ghy’t niet, u wacht groot verseer, Ghy faelt des levens croone. Wat helpt dat ghy den name draeght, En dat uwen naesten over u claeght, Ghy en wilt u niet verweren, Ick sorghe dat Godt so qualijck behaeght Dat ghy nae uwen naesten niet en vraeght, Hoe sal dat int Oordeel passeren. Het zijn vast sorghelijcke tien, Och Menschen wilt in tijts toesien, Dat wy zijn vruchtbaer boomen, Aen de vrucht can men den boom bespien En aen de wercken kennen de lien, Dit en zijn vry gheen droomen. Noch stater claer gheschreven expris Wee der Weerelt van arghernis Nochtans ist noot te gheschieden, Maer wee hem die den Iudas is, Op hem comt alle dese les, Och vrienden wilt u mijden. Voorwaer, voorwaer, sprack Christus noch, Wie niet en is sonder bedroch Herboren als kinderen cleene, Maer suyght altijts het oude soch, Te spade sult ghy u bedincken doch, Ghy mist Gods rijcke reene. Die stout hoochmoedich deure treen, En sullen moghen comen neen In die Hemelsche zale, Die in proncken haren tijt besteen, Int herte en zijn sy niet met vreen, Aen de liefde salt haer falen. Al haddy sulcken gheloove groot, Om yemandt te helpen uyt den noot, Oft om berghen te versetten, En hebdy gheen liefde tot in den doot, En draeght ghy maer den name bloot, Onvolcomen salt u letten. Och staet vromer in der liefden staet, Al met Gods Gheest neemt u beraet, En wilt niet slaperich henen drijven, Als die dwase Maechden quaet, Om olye quamen sy veel te laet, Sy moesten buyten blijven. Sy sal comen int Oordeel saen, Die schapen uyt die bocken doen gaen, En stellense daer alleene, Dan oordeelt hy hoort mijn vermaen, Tusschen schaep en schaep seer nauwe beraen, Verstaet wat dat ick meene. Gods kinderen zijn gheleken claer, Ghelijck het goudt beproeft eenpaer, Teghen die aerde groot van machte, Och ofter van duysent drie salich waer, Hoe verheuchde haer die Hemelsche schaer En verblijden int ghedachte. Vrienden hier hebt ghy’t wel verstaen, Hoe’t met den rechtveerdighen nauwe sal gaen, Int Boeck des Levens gheschreven, Maer zijt Godt der vreden onderdaen, En zijt in liefde wel beraen, Soo sult ghy eeuwich leven. Salt met die soo nauwe staen Die voor den Heer rechtveerdich gaen, Waer sullense dan verschijnen Die op Godts woort gheen acht en slaen, Sy sullent noch bekennen saen, Naer den doot al in de pijne. Och vrienden hebt hier doch opmerck, Slaet acht op uwen handel werck, Och wilt u beter bedincken, Vreest Godt al in des Hemels perck, Hy sal comen met machte sterck, Al in de Wolcken blincken. Haest u eer dat ghy comt te laet, Haest u met Loth uyt Sodomaet, Haest u van der vlammen sparcke, Haest u eer den suntvloet over gaet, Haest u soeckt eenen toeverlaet, Haest u met Noe in de Arcke. Princelijck volck wilt my verstaen, Ten is om gheenen roem ghedaen, Dan tot den prijs des Heeren, Neemt doch ten besten aen, Want ick segghe dat also sal gaen, T’is tijt wilt u bekeeren. 