 O Heere Godt almachtich Al mijn droefheyt aensiet, Door u genade groot. En wilt my stercken crachtich, Op dat ick u doch niet En verlate totter doot Maer dat ick door veel aenstoot Mach tot mijnen verstijve V altijdt blijven by Die naeste van mijnen lijve, Die vallen tegen my. En wilt u niet bedroeven, Dat liet ick soo gheschien, Om dat ick u openbaer Daer me soude beproeven En datment soude sien Watter in u herte waer Of ghy my vreesdet eenpaer, En boven al beminnen Wat daer op aerden leeft, Daer toe des menschen sinnen, Groote affectie heeft. Hadde ick wat moghen wijcken Van uwe rechte baen Ick hadt wel willen doen, Maer als ick sou ghelijcken Loths Wijf die daer bleef staen, Soo ghy in u sermoen Ons tot een exempel coen, Verhaelt om niet te wenden, Och Heere op my gloost In den oven der ellenden, Gheeft my doch altijt troost. Een is u niet ghegheven, Te ghelooven alleen, In my, dit wel aenschout, Strijdt sal u oock aencleven Aenvechtinghe niet cleen Veel lijden dat benout Maer ist dat ghy stijf aen hout Tot dat ick u sal halen Soo sal ick uwen druck Overvloedich betalen Met een eeuwich gheluck. Och Heere Godt devijne Wat lijden ghy my sent, In dese aertsche hut, Gheeft my doch cracht ten fijne, V swack instrument, Ghy zijt doch mijn beschut Ick en ben nerghens toe nut Iae niet een goet ghedachte. En hebbe ick onbesmit Want van Adams gheslachte, Ben ick, soo ghy wel weet. Latet u niet verdrieten Al hoort ghy veel confuys, Dat u qualijck behaeght, Of van u tranen vlieten, Int draghen van u cruys, Sy sullen af zijn ghevaeght, Met lijdtsaemheyt doch draeght Al lijdt ghy druck en smerte, Ghy werdt bewaert van grief, Ist dat ick naest ter herte, Ligghe alst liefste lief Wat ben ick stof der eerden Dat ghy my uyt ghenae Ghedenckt op elck termijn, Coninck van grooter weerden, Als ick ben t’eynden rae Weet ghy uytcomste fijn Als u Volck in die Woestijn Waren met Osse en Kemel, Sy hadden gheenen noot, Ghy gaeft haer van den Hemel Wel veertich Iaren broot. Blijft slechs in mijner leere En houdt vast mijn ghebodt Broot sal wesen u loon, Ghy sult comen ter eere Soo ick mach zijn u Godt, En ghy mijn kindt ydoon, Soo sult ghy des levens croon Ontfanghen voor schinckagie In mijn Rijck perfeckt, Soo ghy in dees voyagie My sult blijven subjeckt. Wie is uys ghelijck Heere Die daer soo hooghe sit In den Hemel u bewaert Alle bedruckt en teere Ghy hier niet en vergit Hoe hooghe sy zijn beswaert Ghy en maecktse gheest bastaert, Die ellendighe vaten, Die daer liggen int stof En wilt ghy niet verlaten, Dies u zy eeuwich lof. Hoe soude ick laten tonen, Want ick hebbe groot lust Hier int aerdtsche foreest, By den Mensche te wonen, Die altijt nae my durst Met eenen verslaghen Gheest, Die hem voor mijn woorden vreest, Op dien soo sien mijn ooghen Dat ick haer uyt ghepijn, Wederom wil verhooghen Die neer gheslaghen zijn. Ghy hebt soo groote affecty Tot uwer handen werck O Godt ghebenedijt, Die onder u correcty Wandelt met goet opmerck, In desen tijt, vol nijt, Al worden wy ghecastijt Ten is niet tot verderven Nae u beloften soet Maer hopen te verwerven Van u noch ruste goet. Dat heb ick wel bewesen, Doen ick quam onversaeght Hier in dit jammerdal Om u soo te ghenesen, Doen ghy jammerlijck laeght, Ghedoodt in Adams val, Mijn Liefde tot u al En was niet om deurgronden Die ick hebbe ghewrocht, En heb u door veel wonden, Met mijnen bloede ghecocht. Hoe sal ick u vergelden Och Heere der heyrschaer, Uwe Liefde grondeloos Dat ghy verdroeght dat schelden Van soo menich sondaer Ouer al mijn zonden boos, Ick en hebbe niet altoos, Om te gheven // beneven Voor u liefde vermaert Ghy hebt voor my u leven In die doot niet ghespaert. Ghy laeght soo vast ghevangen In des Duyvels ghewelt, Ghy condet daer niet uyt My was voor u soo banghen, Eer ick u vry ghestelt, Hebbe tot eener Bruyt Soo hoort nu nae mijn gheluyt, V zonden alle gader Droegh ick met groot ghedult, Dat ick u voor mijnen Vader, Sou stellen sonder schult. Dat valt mijn herte sachter Dat ghy nae mijnen wensch, Toondet u lijdtsaemheyt, Thien duysent pont ten achter, Was ick, och arm mensch End’ en hadde niet een meyt, Tot betalinghe bereyt, Noch wilt ghy’t my al t’samen Quijt schelden soo ghy seyt Dies moet ick my doch schamen, Voor uwe Majesteyt. Ist dat ghy u bysonder Sult houden onbevleckt Van dese weerelt quaet, Ghy sult worden met wonder, Een leven op gheweckt Door mijn crachtighe daet, Ick ben uwen Advocaet, En wil van u niet scheyden Om laten int versijck Maer wil u selven leyden In mijn eeuwighe Rijck O Prince aller Princieren O Vader vreden Vorst O eeuwighen Regent: Wilt my altijt regieren Dat ick mach zijn verlost, Van al dat daer af went: My uwen gheest excellent, Wt ghenade wilt schincken Op dat ick doch hier naer In eeuwicheyt mach drincken, Des levens water claer. 