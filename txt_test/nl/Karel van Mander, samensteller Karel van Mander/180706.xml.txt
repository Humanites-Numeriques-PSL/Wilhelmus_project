 ISt dat, dat wy van den beginne Ghehoort hebben by ons blijft Soo sullen wy t’onsen ghewinne Ghelijck dat ons Ioannes schrijft Oock blijven by den Vader // gader, en sijn Soon Christum onsen ontlader // nader, Comt den loon. Maer die van t’ghebodt afkeeren Die verliesent alle bey, Alsoo Paulus tot den Hebreeren, Petrus en Ioonnes sey, Al die daer mede strijcken // wijcken, Als die doch Wentelen in de slijcken // ghelijcken Die vuyl Sogh. En laet ons tot gheenen tijden Wijcken van den rechten padt, Op dat wy hier nae verblijden, In die eeuwighe woonstadt, Gheen hert en cant bedincken // t’blincken Dat die Heer, Sijn volck sal sonder mincken // schincken Met groot eer. Een leven sonder beswijcken Werdt in dat beloefde Landt, Al die hier niet om en kijcken Sullen van des Heeren handt, Ontfanghen t’haren loone // ydoone, Dit ghelooft, Een eeuwighe croone // schoone Op haer hooft. Dan sullen sy sonder cesseren Op den bergh Syons aldaer Met dat Lammeken triumpheren, Eeuwelijck verblijden haer, Godt sal tot haer vermaken // staken Druck en traen, Die hier over haer caken // laken Dan afdwaen. Seer groote ghenoecht’ en vreuchde Sal overvloedich comen an, Noyt Mensch hier alsoo verheuchde Noch oock verblijden en can, Sy sullen voor haer treuren // bueren, Groot jolijt, Dat sal tot aller uren // dueren T’eeuwigher tijt. Dan sullen al Gods uytvercooren, Ter rechter handt worden ghestelt Des Heeren soete stemme hooren Al die hier behouden t’velt, Comt mijn ghebenedijde // blijde Wt groot versijck, En sit hier aen mijn sijde // wijde, Int eeuwich rijck. Dan sullen die vrome verquicken, Als sy Christum sullen sien, Maer die quade seer verschricken En niet weten waer henen vlien, Die nu in dese daghen // jaghen Nae dat quaet, Sullen dan met vertsaghen // dragen Haer misdaet. Daer sal dan alsoo wy lesen, Wesen een groot onderscheyt, Tusschen die den Heere vresen, En die leven in boosheyt, En in haer quade vruchten // juchten Soo men siet, Sullen dan met versuchten // vluchten, Int verdriet. Wat baet dat ons eeuwich erven Van Godt op ons behouden is, Als wy onsen wegh verderven, Dat men daer niet in comt ghewis, Beter waert onghebooren // vooren Dit bekent, Dan eeuwich in Gods tooren // smooren Sonder ent. Den grooten dach die daer sal branden, Ghelijck als eenen oven stranck, Dan sal de Heere al sijn vyanden Werpen tot eenen voetbanck, En sullen met vercleenen // weenen Dat sy dan Ontfanghen uyt haer meenen // eenen, Eeuwighen ban. 