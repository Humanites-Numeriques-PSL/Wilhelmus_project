 GOds kinderen ghy meucht wel zijn verheucht, Als ghy Gods beloften te recht insiet, V is bereydt een eeuwighe vreucht, Al die met Christus lijden druck en verdriet O vrienden en verachtet niet, Alst u gheschiedt // om Christus leere, Ghy sult verblijden seere, Van den Heere // ontfanghen een heerlijck rijck, En hem worden ghelijck, Ist dat ghy tot den eynde blijft sonder afwijck. Die ghetrouwe blijven totter doot Die sullent al besitten, soo de schrift ontbint En eten verborghen Hemels broot, Och willet wel bedincken vrienden bemint Want wie dat altemale verwint, Als liefste kint // sal wesen Van Godt hooghe ghepresen, By desen // ghedenckt hoe ghy sult wesen geloont, Alsoo Esdras was ghetoont, Op den bergh van Sion daer sult ghy zijn ghecroont. Groot is den loon die’t overdinckt, Die God sijn volck sal geven in eeuwicheyt En sullen als die Sonne blinckt Blincken, also ons die Schriftuere seyt, In het Rijcke t’welck haer is bereyt, En zijn ghecleyt met witte zijde, En sullen wesen blijde, T’allen tijde // blincken als voncxkens int riet, En verlost zijn van verdriet, En met vreuchden singen dat soete nieu liet. Dan sal vol lachens zijn haren mondt, Als sy sullen aenschouwen haer blijschap schoon, En sullen wesen ter selver stondt Ghelijck Gods Enghels puer in s’Hemels throon, Och denckt altijt op desen loon, Als sy u doon // seer schandich, Maer strijdt altijdt vailliandich, Die volstandich // blijven tot den endt, Die sullen blincken jent Ghelijck die sterren claer in des Hemels firmament. Dan sullen sy wesen ten dien saysoen Gelijck die Cederboomen die lustich staen En maken des Heeren voorhof groen, Als mest-calveren sult ghy wesen en nemen aen, Ghy sult uyt en inne gaen, Niet en mach u schaen // des doots verseeren, Ghy sult eeuwich triumpheren, Regneren // met Christo op sijnen stoel, Die sal u nae mijn ghevoel Ontfanghen, als een boelinne ontfanghen wort van haren boel. Hoe souden wy moghen zijn bevreest, Als wy overdencken ons Bruydegoms deucht, Hoe hy tot sijnen Bruylofts feest Sal dienen al sijn vrienden met grooter vreucht, Och lief hoe sult ghy zijn verheucht, Als ghy meucht // jonstich hooren, Comt hier mijn uytvercooren, Mijn tresooren // besit, die voor u zijn bereyt Al van der eeuwicheyt, Dan suldy vrolijck lachen, al ist dat ghy nu schreyt. T’Lam sal afwasschen u tranen soet, En lieflijck leyden aen die fonteyn, Om dat ghy u cleederkens al in sijn bloet Gewasschen hebt uyt grooter liefden reyn, Dan sullen die gheteeckende ghemeyn Groot en cleyn // veel vreucht oorbooren, Gheenen druck en comt haer te vooren, Noyt oore // en hoorde, noyt ooge en sach, Noch in noyt herte en lach, Die vreucht die Godt sal gheven in desen blijden dach. Desen blijden dach vrienden die naeckt Voor die recht leeren treden den enghen padt Door welcken padt datmen gheraeckt In die autentijcke schoone vercierde stadt Die den Enghel metter maten mat, Costelijcke schat // is de muragie, Sy is schoon van cieragie, Met coragie // over die mueren springt, Op des Lams goeden dinckt, Die ghy sult genieten, als Godt u daer inne bringt Oorlof notabel Compaignie, Volght t’geloofs Hertoge als trouwen helt, En dincket op die schoone melodie, Als ghy moet lijden druck en ghewelt, Die hayren uys hoofts zijn al ghetelt, Wordy ghequelt // t’sal omme draeyen, Al sietmen u schandelijck saeyeu, Int maeyen // sal datmen schandelijck sieu, Heerlijck zijn ende nieu, Oorlof reyn uytvercooren, hier mede segh ick Adieu. 