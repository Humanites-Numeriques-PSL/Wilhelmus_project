 VEel weten en is gheen voordeel Doet men des Heeren wille niet, Niet dan te swaerder een oordeel, Ten laetsten daer over gheschiet, Hier om, o Mensche siet Den Heere te behaghen, In tijts sijn gramschap vliet Want pijn ende swaer verdriet, Eeuwich te moeten draghen Sijn harde slaghen. t’Lammeken dat nu sachtmoedich Elck noodt tot der boeten vrucht Sal comen met toorn gloedich, En vier vlammen in der lucht Door t’vreeselijck gherucht Sal t’aerdtsch gheslacht dan huylen, Menschen nu seer gheducht Sullen selfs metter vlucht, In steenrotsen en cuylen Haer loopen schuylen. De vreese sal haer verwecken Te segghen met groot gheclach, Valt Berghen, wilt ons bedecken Voor t’Lams aenschijns ghesach, Want siet den grooten dach Sijns toorens is ghecomen, Wie isser die nu mach Bestaen met goet verdrach, En wesen sonder schromen Voor sijn verdomen. Mochtmen sweerelts liefd’ aencleven, En noch wesen Christi vrient, En dat t’vleesch mocht daer beneven Nae sijn lusten zijn ghedient Menich waer wel geingient, Om een Christen te wesen, Maer neent, eylaes wy sient, Alle Schriften verbient Gheen voordeel waer wy lesen En is in desen. Of wy schoon ons laten mercken Te kennen Godt met den mont, Ten baet niet, als ons wercken Hem versaken in den gront, Heeftmen t’kennissen pont Men moet hem selven keeren Tot winninghe terstont Of ziel en lijf ghesont Naeckt in de comst des Heeren Eeuwich verseeren. Die’t nu niet en wil ghelooven Sal’t moeten bevoelen wreet Als men bindt des oncruyts schooven, En werpt in den Oven heet, Heeftmen gheen Bruylofts cleet Men werdt handen en voeten Ghebonden, dus hoe leet De zonde dan, men weet Te vinden meer den soeten, Tijt om te boeten. T’sy Princen Heeren oft Weesen Wie can scheyden t’goet van t’quaet, Elck moet Godt den Heere vreesen Hier oft hier naemaels verstaet Sijn zond’ en boose daet Beclaghen en beweenen, T’zy nu oft eens te laet T’waer nu den besten raet Want Godt sal naemaels gheenen Tijt meer verleenen. 