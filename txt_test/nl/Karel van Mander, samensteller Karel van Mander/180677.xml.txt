 WAt wy van beginne ghehoort Hebben, laet by ons blijven, Dat is dat onverganckelijck woort, Nae Petrus beschrijven. Ist dat wy beclijven // als rancxken vruchtbaer Soo sal ons niet verdrijven // die plasregenen swaer, Nae Schrifts oorconden, Die waerheyt sal ons vry maken voorwaer Hier en hier naer Van allen zonden. Dat vry gulden Iaer is nu ter tijt, Laet ons hooghe verblijden Met d’Israelijten, diet al quijt Waren aen allen sijden, Die nae Moyses belijden // haer goet hadden vercocht, Zijn daer naer sonder mijden // aen haer have gherocht, Als d’onverachte, Sy hebben nae s’Heeren Wet ghewrocht, Elck goet ghebrocht In sijn gheslachte. In dat gulden Iaer men Basuynen blies Men mochte doe niet saeyen, En al wat daer van hem selven wies, Dat mochte niemant maeyen Elck liet hem wel paeyen // t’was verboden van Godt, T’lant niet om verfraeyen // hielt des Heeren Sabboth Maer de inghebooren, Van Israel die quamen tot Haer deel en lot, Ghelijck te vooren. Sommighe vercochten haer selven by Den grooten noot van gelde, Int vijftichste Iaer quamen sy vry Ghelijck dat goet ten velde, Men haer niet en quelde // tot slaven oft knecht Maer als die ghestelde, quamen sy tot haer recht, Want Godt vailliandich Hoe arm sy waren veracht en slecht, Godt hielpse seght Moyses verstandich Alsoo ist met ons ghegaen op het list Door vleeschelijck aencleven, Wy hebben ons patrimony verquist Die ons al was ghegheven, Daer is niet ghebleven // van den schat veel weert, Wy hebbent in dit leven // in wellusten verteert, Met onse vrienden, Den vyandt de zonde de weerelt gheneert Ende t’vleesch expeert, Die wy al dienden. Vercocht in de zonde tot slaven bloot Daer wy soo langhe in laghen, Daer was geen hope dan d’eeuwighe doot En veel verdiende slaghen, Wy hadden behaghen // in al wat daer af leyt Soo brochten wy ons dagen // omme in dertelheyt, Iae soo ghebonden, Dat wy in t’goede en quade planteyt, Gheen onderscheyt, By ons en vonden. Als ons dat louter Iaer verscheen, Oft licht der weerelt guldich Soo wert daer geroepen tot groot en cleen Comt al tot my ghehuldich, Al waren wy oock schuldich // eenen grooten schat Hy was met ons verduldich // als wy soo moe en mat, Al tot hem quamen, Hy heeft met ons groot melijden ghehadt, Dat hy ons dat Quijt schout te samen. Men heeft ghehoort der Basuynen gheclanck, Meest al die weerelt duere, Dat die gheloofden, vry en vranck, Los worden van ghetreure, Door sijn liefde puere // sant hy zijn lief getal Hebben uyt die Schriftuere // die menschen breet en smal, Boete vercondicht, En een opstandinghe van haren val Want wy doch al Hebben ghesondicht. Wy moeten gedencken de Sabboths rust Dat is van zonden vieren, En niet meer volghen den quaden lust, Maer alle goe manieren, Dat daer mach regieren // sijnen heyligen geest, Want hy wil ons vercieren // tot sijn kinderen meest, Dat deel ons schincken Dat wy verquist hebben in dit foreest, Al die Godt vreest Moetent ghedincken. Wat van hem selven wast op t’vleesch Dat zijn distels en dooren Men moet die niet maeyen nae sijnen eesch, Maer dempen en versmooren Het waer al verloren // namen sy d’overhant Want dat sal in Gods tooren // noch al worden verbrant Met groot versuchten, Laet int herte den onderpant, Wel zijn gheplant In goede vruchten. In goede wercken te zijn verheucht Sal die Godt vreest betamen In voortijts hadden wy groote vreucht In dat wy ons nu schamen, Wy moeten ons lichamen // die daer hebben ghedwaelt Begeven sonder blamen // tot den dienst ongefaelt, Die ons ten goede Ghecocht heeft, uyt liefde doorstraelt, En oock betaelt Met sijnen bloede. V moeten wy Vader hooghe vermaert Eeuwighen lof toe schrijven Dat ghy u Soon niet en hebt ghespaert Voor ons arm catijven Daer wy moesten blijven // in die eeuwighe ellent, Maer sondt tot ons gherijven // Christum excellent, Die ons verloste, Sijn lichaem gheoffert aen t’cruys present In groot torment Hem t’leven coste. Van grooter liefde en was noyt betuyght Hier binnen s’weerelts wijcke, O Princelijck Coninc daert’al voor buyght Hebt verlaten u Rijcke, En werdt ons ghelijcke // uyt ghenomen het quaet, Daer door ghy autentijcke // verwont dat slangen zaet Doot en verdoemen, Noch daerenboven ons Advocaet Ghy gheeft ons raet By u te comen. 