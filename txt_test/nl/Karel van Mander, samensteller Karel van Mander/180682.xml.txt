 ALs Iesus nu quam nae Lucas bediet Tot in een stede die Naini hiet Soo heeft hem nae die behoorte Ghevolght een groote schaer // naer, Een dooden buyten die poorte Brochtmen ter aerde aldaer. Hy was sijn Moeder een eenich kijnt Dit was ooc een weduwe also t’wel schijnt Veel lieden van uyter stede, Zijn met dat Vrouken ghegaen // saen, Maer wesende vol droefhede Weende soo menighen traen. Als Iesus nu dit Vrouken aensach, Het jammerde hem dat groot geclach En sprack en wilt niet weenen, En heeft nae sijnen wil // mil Die bare aengheroert met eenen, Die draghers stonden stil. Iesus sprack teghen den Ionghelinck Daer mede dat volck ter aerden waert ginck Staet op, en soo t’is ghebleken, Diet leven nu was ende zijt // quijt Die hoordemen wederom spreken Ghelijck een ander subijt. Als nu den Iongelinck wederom leeft Iesus die Moeder haer sone weer gheeft, Droefheyt hielt op door desen Dat Iesus daer wijs bedocht // wrocht En hebben Godt hooghe ghepresen, Die sijn volck hadde besocht. Al die dit saghen t’zy Wijf of Man Een groote vreese die quam haer an En hebben niet int secrete Ghesproken, maer openbaer // claer, Dat Godt een groote Prophete Hadde ghesonden tot haer. Dat Iesus daer dede werdt wijt verbreyt En alomme int Ioodsche landt gheseyt, En alle de steden rontomme, Werdt sijnen name bekent // jent Daer heeft Ioannes de vrome Twee Discipulen ghesent, Ioannes liet Iesum vraghen voor al Zijt ghy den ghenen die daer comen sal Of sullen wy noch verwachten? Dit vraeghden sy hem terstont // ront: Van Iesum gingen veel crachten, Hy maeckter vele ghesont. Iesus antwoorde met goet verstandt Desen Man die Ioannes sandt Gaet henen sonder beswaren, En seght met goet accoort // voort, Ioannes dese nieu maren, Die ghy nu siet en hoort. Den dooven die hoort, den blinden die siet De dooden staen op al door mijn ghebiet, Die Melaetsche worden reynich, De Lamme gaen haren ganck // stranck Die onreyne gheesten niet weynich, Die moeten ruymen eer lanck. Sy connen spreken die daer waren stom, Den armen wort t’Euangelium Ghepredickt ten desen keere, Daeromme salich is hy // vry, Die hem (also seyt die Heere) Niet en vererghert aen my. O Princelijck ghenadighen // Godt, Hoe waert ghy sulcken smadighen // spot, By alle die boose Ioden, Sy scholden meest alle u daet // quaet En haddent haer geerne verboden Die tot u vloden om raet. 