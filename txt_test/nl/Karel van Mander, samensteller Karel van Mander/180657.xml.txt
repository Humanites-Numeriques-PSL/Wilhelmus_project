 GHy Christen aert Wt Godt wederghebaert Sijn eyghendom verclaert Ter saligher welvaert, Ghespaert // door zijn handt crachtich, Int gheloove waerachtich Eendrachtich // blijft vergaert, Den besten pandt bewaert. Bewaert den pant, En zijt voorsienich, want Daer zijn aen elcken cant Bedrieghers voor de hant Niemant // u en verdoove, Verleyde noch en roove T’gheloove // uyt u verstant, Blijft daer in vast gheplant. Gheplant blijft vast In liefd’ en vreed’ opwast t’Herte niet en belast, En sorght, suypt noch en brast, Verrast // sal zijn den traghen En in stucken gheslaghen Met plaghen // aenghetast, Dus op s’Heeren dagh past. Past op den dach Die naeckt sonder verdrach, Iae die Enoch voorsach, Al langhe voor Noach Gheclach // weenen en suchten Wert dan al sonder vruchten Vluchten // ydel aen slach T’is nu tijt dat elck mach. Elck mach t’is tijt Nu ghenadich respijt Om te ontvlieden wijt t’Sweert dat tweesijdich snijt, Dus quijt // zijnde van zonden Maeckt dat ghy t’allen stonden Bevonden // wacker zijt Ghewapent tot den strijt. Om strijt soo vecht Dat ghy al t’quaet af lecht De zonde is onrecht Wiese doet is haer knecht, Ghehecht // aen s’doots verseeren, Hier om moet men om keeren En leeren // soo Schrift secht, In het quade zijn slecht. Zijn slecht int quaet Maer proeft en gade slaet, Volcomelijck verstaet Gods will’ en goeden raet, V daet // woordt en ghenegen Wilt in als overweghen, Teghen // t’eeuwighe zaet, Int goet altijts voort gaet. Gaet voort int goet Wandelt in deuchden vroet, Doodt lust van vleesch en bloet Arghert u handt oft voet, Soo doet // nae die Schriftuere, Dat t’deech niet en versuere, Maer puere // reyn en soet Sy ghelijck wesen moet. T’moet wesen, ghy, Ick, yeghelijck wie’t zy Niemant en mach voorby Den rechter stoel Christi, Maer moeten van ons leven Werck en woordt daer beneven Gheven// rekenschap daer, En t’werdt al openbaer. T’werdt daer al naeckt En openbaer ghemaeckt Wat ghy heymelijck spraeckt Dus wie ghy zijt dan waeckt, Smaeckt // Gods rechtveerdich wesen, En goetheyt uytghelesen, Nae desen // schickt u meest, Hoopt soo wel als ghy vreest. Vreest oprecht Godt En houdt al zijn ghebodt, Laet dit hier dienen tot Een hooftsommich beschot, En t’slot // van alle Boecken, Voorder t’ondersoecken Hoecken // en wilt niet meer Buyten Schriftueren leer. 