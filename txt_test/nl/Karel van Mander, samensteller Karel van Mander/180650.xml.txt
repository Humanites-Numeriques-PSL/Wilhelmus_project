 O Vrienden en verwondert u niet Als oft een nieu dinck waer Soo u om s’Heeren Name gheschiet Verdriet oft lijden swaer, T’is over menich Iaer Wedervaren te vooren Meest al des Heeren knechten // dat Die daer ginghen den rechten // pat, Men sochtse te verstooren. T’heeft wel om hooren vreemt gheluyt Dat die vrienden bekent Waren, en gingen van ons uyt Sijn tot vervolgen ghewent Door raet, daet oft consent Haer t’samen schuldich maken, Vry ten is gheenen Christen // aert Die vol oproerich twisten // baert Nijt en den gheest der wraken. Wy moetent draghen met ghedult, Wat ons toecomt van dien, Der Overheyt niet gheven schult Want sy meenen misschien Dat wy haer Policien Verbreken oft versmaden, Dan wy moghen dit wijten // eer Nijts ouden gheest vol spijten // meer Die altijts soeckt te schaden. D’afvallighe Ioden rebel Wat deden sy door nijt Oock de vrome herten ghequel In Israel altijt, Iae wat leden al strijt D’Apostelen des Heeren Van die nijdighe Ioden // schaer Om datse Gods gheboden // maer Recht willen doen en leeren. Die Overheyt van Godt ghestelt, Sochten sy seer onvroet Te doen misbruycken haer ghewelt Aen Godts dienaren soet. Ghelijckmen overvloet, In Actorum mach lesen, Hoe sy t’vervolgh verweckten // toen, Ghelijck als noch de seckten // doen, Ist niet al t’selve wesen? Paulus leet veel verdriet en wee, Nu ter woestijnen hier Dan daer door schips braeck op de Zee Oock sonderlingh dangier Door t’nijdich schalck bestier Van valsche broeders mede Maer al des drucx benouwen // last In den Heer sijn betrouwen // vast Noch lanck soo meer zijn dede. Vergheefs hy Timotheum dit Niet en schreef tot vermaen Alexander den Copersmit Heeft my veel quaets ghedaen Ons woorden seer wederstaen, Wilt u oock van hem wachten, Wat sou noch al den stercken // haet Door sijn bevruchte wercken // quaet Hoordemen al haer clachten. Van claghers murmureerders seyt Iuda te rechte, want Voor d’Overheyt, die met bescheyt (Godt lof) regiert het lant, Claeght dit volck als vyant, Over t’mijden en t’bannen Sy souden des vervolghen // fel Ons weder doen verbolghen // wel Waert den tijt der Tyrannen. Wat ist o Mensch, eylaes hoe wort Ghy dus verleyt verdwaest, V leven is op der eerden cort Ghy moet doch van hier haest, Laet af, niet meer soo raest, Och pooght u eens te schicken Om te worden Godtvruchter // dan End’ eens te worden nuchter // van Des vyants loose sticken. O Prince Godt die vrede bemint, Gheeft dat dit volck eens mach Weder oprecht worden ghesint Verwachten uwen dach En gheeft oock goet verdrach Wie lijdt om uwen Name, Om de waerheyt te blijven // by En laet salich beclijven // vry Elck Lidt aen u lichame. 