 O Christus Heer der Heeren, Ghy zijt met goet bescheyt Self ons hier comen leeren, Ws Vaders woordt planteyt, Een uytnemende wijsheyt, Maer die Menschen seer opstinaet Door haer onverstant verleyt, Achten weynich uwen hooghen raet. Ter Werelt noyt propijser Wet als t’Euangely, Nochtans willen veel wijser De menschen noch wesen vry, Want teghen haer policy, En Placcaten hy haest misdoet Die ghehoorsaem is t’woordt Christi, Niet beraden met vleesch en bloet. Nochtans sal eeuwich blijven Vwen raedt, en die hem hoort Wat willen d’arm katijven, Der Menschen doch stellen voort Al teghen uwen raet discoort, T’sal haer naemaeals vallen swaer Want dat self u ghesproken woort Sal ten jongsten daghe oordeelen haer. Och of de Menschen bedachten Hoe groot en heerlijck dan Ghy u heylich woordt sult achten, Ontwijffelijcken menich man Daer nu meer soude houden van Die’t nu in onweerden heeft En seer qualijck verdraghen can Maer menschen raet voor goet aencleeft. Och hoe quamen sy te nieten, Door der Deluvien tempeest Die haer niet regeren lieten Iae noch straffen van uwen gheest, En die oock nu verachten u feest, En daer toe u boden doot slaen, Sullen voor u aenschijn bevreest, Eeuwich sterven ende vergaen. Prince deuchdich gheneghen Self ons tot wijsheyt zijt, Want u ghedachten en weghen Passeren de onse seer wijt Leert ons in allen strijt Toesien op u alleyn, Dat wy moghen met u int crijt, T’velt altijt behouden reyn. 