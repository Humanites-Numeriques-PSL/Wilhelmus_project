 VAert van my alle swaerheyt, Ghepeyns en swaer doleuren, Ick wil my nae de waerheyt Gaen voegen sonder treuren, Gaen dienen en vreesen Godt al mijn leve daghen. Al daer ick quam ghedreven, Veel ghepeynsen my quelden, Of dit ellendich leven Voor Godt sal moghen ghelden, Den Name des Heeren Die is seer goet om draghen. Die hier des Heeren gaven Ontfanght om sijn verstercken, Hy en mach t’pondt niet begraven, Maer leght neerstich te wercken, Want het pondt en mach nu Niet ledich weder keeren. Die niet en heeft ontfanghen Te spreken van Gods weghen, Die mach met groot verlanghen Des Heeren wegh verdeghen, En winnen sonder t’woordt Door u wandelinghe goedich. Maer hebdy wat te spreken, Alst u mach zijn gheleghen, Maer doodtlijcke ghebreken Laet by u niet versweghen, Openbaert en reynicht V herte seer ootmoedich. Can u mondt niet belijden, Dat Iesus van Nazareenen Gods soon is sonder mijden, Soo moet het herte meenen, Alst werck betuyght So wordt u Ziele salich. Die eenvuldich leven Altijts goe sorghe draeght, Met vreesen en met beven Over haer selven claeght, Van rouwen schincken Den Heere een Zee vol tranen. Die hier so zijn ghenesen Door goede penitentie, Sy hebben oock wel bewesen Voor Godt een goe Conscientie, Die sullen groeyen En bloeyen als de vrome. Mijn Ziele loeft den Heere, Mijn gheest verheucht van binnen, Want sijn ghenadich leere Vernieut mijn hert en sinnen, Hy sterckt mijn gheloof Wt liefden seer ootmoedich. Prince onbehindert, Al wort hier wat ghesonghen, In wijsheyt veel versindert, Door vreese Godts ghetrou t’hert, Niemant vermindert, Dan uyt liefden ghedronghen. 