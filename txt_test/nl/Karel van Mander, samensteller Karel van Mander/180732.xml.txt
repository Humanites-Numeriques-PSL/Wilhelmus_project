 GIdeons knechten met verstandt, Blaest over luydt u Trompetten, T’aerden vat breect in stucken, hout de lampe in brandt, Met s’Geests sweert wilt Israel ontsetten. Wachters teghen s’vyants ghewelt Staet op Ierusalems mueren, Swijght niet, roept dach ende nacht, so Ierusalem stelt, Tot een prijs, op Aerden, door goede labeuren. Siet ghy sweert comen, en waerschuyt Wie dan vergaet, ghy blijft onschuldich, Diens bloedt zy op sijn hooft, die hoort Trompets gheluyt, Ende tot den strijt hem niet bereyt gehuldich. Vermaent, straft, dreyght, met aller macht, En laet u niemant verachten, Sy hoorent oft sy latent, blijft altijdt by de cracht, Die Godt gheeft, en wilt sijn gratie betrachten. Veel sullen de heylsame leer Qualijck connen verdraghen, Nae t’jeucken harer ooren, sullen sy dies te meer Verkiesen Leeraers, nae haer behaghen. Maer ghy, als een ijser pijlaer, En meucht tot haer niet vallen, Houdt aen, prediket t’woort, t’zy tijt oft ontijt swaer, Maer die sondighen, die straft voor allen. Al zijt ghy hier als schalck gheacht, Met bedroch wilt niemant vanghen, Van herten medelijdich, als Vader wijs bedacht, Weydet de Lammeren met verlanghen. Wilt strijden eenen goeden strijdt, Aengrijpt dat eeuwich leven, Daer ghy van Godt den Heere inne gheroepen zijt, Tot een goede Ridderschap wilt u begeven. Als hem d’Oversten Herder jent In sijn Rijck sal openbaren, Dan sult ghy loon ontfanghen, soo ghy den loop volent, En t’gheloove houdt, sonder beswaren. 