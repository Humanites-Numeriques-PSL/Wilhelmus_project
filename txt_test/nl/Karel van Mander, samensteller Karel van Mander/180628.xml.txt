 EEn Bruyloft feeste vol weelde O lieve Sone naeckt nu Om zijn ghelijck ons reyn beelde Vercoos ick een Bruydt voor u. Wt aller Menschen gheslachten, Die in vernedertheyt cleyn, My neerstelijck soecken, en wachten Op uwe toecomste reyn. Ick danck u Vader ydoone, Dat ghy de cleyne bewaert Met my te draghen de croone, En uwen will’ openbaert. Hoort Knechten, doet mijn belasten, Wilt nu terstont henen gaen, Roept ende seght dat die gasten Voort comen ter Bruyloft saen. O Coninck groot boven sommen, V gasten zijn soo verblint, Dat sy niet en willen commen, Sy en zijnder niet toe ghesint. Gaet henen dan ander knechten En seght de ghenoodde, siet, Mijn maeltijt heb ick ten rechten Bereyt, daer en faelt oock niet. Mijn ossen mijn vette beesten Die zijn al gheslaghen fijn, Dus comt nu ter Bruyloft feesten, Ghy sult my wellecom zijn. Wy zijn nu tot u ghesonden, Een blijde boodtschap te doen, O menschen cost ghy’t doorgronden, Ghy soudt u ter Bruyloft spoen. Want siet dees Bruyloft verheven Is t’eeuwighe leven soet, Dat de Vader om niet wil gheven, Wie nae sijnen wille doet. Gheen Bruyloft mach ons vermaken, T’is nu eenen besighen tijt, Wy moeten al ander saken Beschicken tot eerdtsch profijt. O menschen slaet liever gade, Om comen ten leven in, Want lijdt ghy der zielen schade Wat baet u sweerelts ghewin? T’is waer, maer ten helpt gheen praten Die niet en heeft wordt veracht Men soud’ oock gheeren wat laten, Sijn kinders tot eer en pracht. Dus gaen wy henen stappen Al nae onsen Acker toe, Iae neeringh en Coopmanschappen, Van winnen wort niemant moe. En wy met wijse verstanden, Oordeelen voor dolinghe quaet V boodtschap, dus moet ghy in banden, En sterven met spot en smaet. Want lieten wy u met vreden Ghy sout met u Ketterije, Verderven landen en steden Daerom is u elck partije. Te vergheefs zijt ghy verbolghen Met onrecht op ons onstelt Wilt ghy ons leeringh niet volghen, Wy en doen doch niemant ghewelt. Dat soude wel anders blijcken En hadt ghy maer d’overhant, Maer wy hopen van uys ghelijcken En sal men corts vinden niemant. Siet, o Heer Coninck, sy dooden V knechten met lijden swaer, Om dat syse comen nooden Ter Hemelscher Bruyloft maer. Dat wil ick toornich wreken, Dus treckt uyt mijn Heyr seer coen Ende wilt hun stadt aensteken, En die dootslaghers verdoen. Die Bruyloft die was wel veerdich Maer die ghenood’ eylaes En waren daer toe niet weerdich Om hun sondich leven dwaes. Gaet henen uyt op der straten, Brenght al die ghy vinden sult Die tafels zijn t’allen saten Met goed’ en quade vervult. Hoe zijt ghy hier in ghecommen O vrient, sonder Bruylofts cleet? Hoe swijght ghy dus met verstommen Als die gheen onschult en weet? Meent ghy hier soo in sluypen Schijnheylich vol zonden bevleckt Het sal op uwen cop druypen, Voor my en is niet bedeckt. Bindt hem handen en voeten, In d’eeuwighe duysterheyt fel Werpt hem, daer hy sal moeten Lijden een eeuwich ghequel. Want daer sal zijn voorhanden Huylingh en groot gheween, En knerssinghe der tanden, Want sulck een en dient hier gheen. Daer isser om te orboren De Hemelsche Bruyloft al, Veel gheroepen, maer vercoren Is daer toe een cleyn ghetal. Vergaend’ is al sweerelts wesen s’Levens tijt hier onghewis, Om salich te worden nae desen Dees sorge meest noodich is. 