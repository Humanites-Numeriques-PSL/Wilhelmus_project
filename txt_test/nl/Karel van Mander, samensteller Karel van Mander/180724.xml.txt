 ALs Esdra men noch heden Wel hooghe loven mach, Die vroom zijn doorghestreden Soo men te Ghendt oock sach, November den twaelfsten dach, Doen men te schrijven plach Vierentsestich, doen leden Twee Vroukens met goet verdrach. D’een een Weduwe eersame Hiet Pierrijntgen Maelbout, Martijntgen soo van name Was een Dochter niet oudt Sy hebben menichfout Bewesen laeu noch cout Haer gheloove bequaeme, Ghelijck in t’vyer het gout. Dees Susters van gheboorte En wedergheboorte me, Schaepkens van Christus soorte, Ghevanghen te Ghendt in ste, Iesabels hoop haer de Soo door dreyghen als be Met listighe becoorte, Veel strijdt en swaer onvre. Haer gheloove ghepresen Beleden sy openbaer, Van Christum, en om desen Op’t Stadthuys ter vierschaer, Seer beloghen, men haer Heeft ten laetsten aldaer Ter doot des sweerts verwesen, Om t’ghetuyghenis Christi claer. Dees Vroukens in die ure Vrolijck met sanghe soet Loefden den Heere pure, Martijntgen die sprack, doet boet O Menschen om u behoet, Ghelooft t’Euangelij goet, Ondersoeckt die Schriftuere, Sy betuyght van Christum vroet. Alst nu was nae den noene, Ende den tijdt present, Dees Vroukens te verdoene, Ins’ Graven steen bekent, Daer was dat oudt Serpent Met sijn gheleerd’ ontrent, Maer dees Wijnrancxkens groene Bleven in den Wijnstock jent. Martijntgen met verblijden, Danckte met goet opstel Den Vader, so te lijden Om sijnen Naem ghequel, Beval hem den gheest snel, Den Beul deed’ sijn werck fel, Den Paep sprack doen ten tijden, Arm schaep, ick seyt u wel. Martijntgen so verscheyde, Doen quam Pierrijntgen, siet Den Paep die haer seer vleyde Haer aen sijnen deessem riedt, Ghy valsch Prophete vliedt, Sprack sy tot sijn verdriet, Hy wierp sijn handen beyde Van hem, ten behaechd’ hem niet. Maer t’schaep ginck sonder dolen Die voetstappen Christi, End’ in doots noot bevolen Den Vader den gheest heeft sy, Bedroeft, hier zijnde by Ghevoeld’ ick vreucht in my, Om dat sy onghestolen T’gheloove behielden vry. Een sterven en bederven In s’weerelts ooghen mal Was dit, maer sy beerven Ruste vry van misval, Met der Heyligen ghetal, Die Godt noch leven al, Ende sullen vreucht verwerven, Die niet vergaen en sal. Menighe vroom oorconde Is nu voor ons in’t pleyn, Dus Broeders vry van zonde, Laet ons oock alghemeyn Wacker om strijden reyn Ons Prince en Capiteyn Nae volghen t’allen stonde, En mercken op hem alleyn. 