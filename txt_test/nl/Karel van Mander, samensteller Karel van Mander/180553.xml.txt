 BRoeders uytvercoren, Al die den Heere vreest Wast in de liefd’ eenpaer, Als wedergheboren Wt water ende Gheest Vernieut van sinnen claer Dient Godt sonder vertraghen // snel En doet nae sijn behaghen // wel Des Heeren comste naeckt, Dus neemt u selven wel waer, Weest voorsienich en waeckt, Als knechten wijs eerbaer Gheluckich werden sy Die waken sullen vry Wanneer den Heere comen // sal Want haer stellen sal hy Over sijn schoon rijckdomen // al. Maer met de gheveynsde, Eenen loon fel en stranck Den traghen Knecht toe staet, Die in sijn herte peynsde Mijn Heer vertoeft noch lanck En gaet al voort int quaet, Dan sal het Hemelrijcke // daer Zijn thien Maechden ghelijcke // maer Die vijve waren dwaes, En d’ander vijve vroet, Sy ginghen uyt eylaes Den Bruydegom te ghemoet, Maer de dwase voorseyt, Met lampen onbereyt, Die bleven buyter duere // siet, Dus waeckt met neersticheyt, Want ghy weet dagh noch ure // niet. Want als in de Wolcken, Den Heer hem openbaert Met sijn Enghels ontrent, Voor hem alle volcken Sullen daer zijn vergaert, Die hy voor schapen kent Die sullen uyt de bocken // saen, Daerboven op ghetrocken // staen Aen sijner rechter hant, D’ander ter slincker hier, Voor d’een t’Rijck triumphant Voor d’ander t’eeuwich vier Hier werdt te mercken bloot, Een onderscheyt seer groot, Want d’een een eeuwich leven // schoon D’ander d’eeuwighe doot, Crijght voor sijnen ghegheven // loon. Een ghestadich huylen, En schreyen onghetroost Tanden ghekners van pijn T’gheselschap van vuylen Gheesten ontent altoost Sal d’een volcx deel dan zijn, Maer die aen Christi leden // doen Woecker, en t’pont besteden // coen, Sullen int soete rijck Eeuwich lachen verblien, d’Enghels, en Godt ghelijck Gods lieflijck aenschijn sien, Daer in vertroost verheucht, Dit werdt soo groot een vreucht Dat geen herte doorgronden // can Siet broeders dat ghy meucht Des weerdich zijn bevonden // dan. 