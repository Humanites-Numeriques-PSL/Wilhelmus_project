 ELck medeghenoot // int gheloove minioot, In veel droef aenstoot // met verduldicheyt groot, Stelt u vreese besijden, Al doen haer exploot // weerelt Hel ende doot Hoe menigen cloot // dat elck oyt op u schoot Victory sult ghy strijden, Voor Christum alleyn, Wilt u verblijden, Want hy int pleyn, Is t’allen tijden, Met zijn volck reyn Als Capiteyn Om haer bevrijden. Wie oyt strijt aennam // in den name van t’Lam Oyt hy te boven clam // exempel Abraham Hy verwan die Coninghen, David Goliam // den Reuse fel en gram, Die in den name quam // der Philistijnsche stam, En d’Isaelijten ginghen Met trompetten slaen Iericho omringhen, De mueren vielen saen, Veel wonder dinghen Hebben ghedaen, Al die vast aen Den Heere hinghen. Petrus die eerst maer // voor een maeght hadde vaer, Dat hy tegen haer // niet dorst belijden claer Die sietmen nu voort treden Voor een groote schaer // door Gods gheest wonderbaer, Sterc als een pijlaer // en heeft den Heere daer Voor elck en d’een beleden, Sijn antwoorde tot Diets verbodt deden Gaf dus een slot, Oordeelt ist reden Dat selve Godt Voor u ghebodt Sal wijcken heden? Dat s’Heeren geest // sterck maeckt en onbevreest, Stephanus beweest // als groot vervolgh tempeest, Stormich op quam gheresen, Iae Paulus die eest // vervolchde, heeft noch meest, Ghedaen int aertsch foreest // menighe wilde beest Weder vochten t’Ephesen, Iae met goet verdrach, In al sijn wesen Op Christum sach, En sprack, door desen Ickt al vermach, In sijnen dach Werd’ ick ghepresen. Van mijns Princen hant // wordt my int eeuwich lant De troon gheschoncken want // hy heeft tot onderpant, Ons sijnen Gheest ghegheven, Dus Broeders vailliant // en laet doch u niemant Wt sin en verstant // toonen dat Godt gheplant Heeft en daer in gheschreven Door sijnen gheest vroet, Maer sonder sneven V beste doet Om vast aencleven, Hebt goeden moet Ghy crijght den hoet Van t’eeuwich leven. 