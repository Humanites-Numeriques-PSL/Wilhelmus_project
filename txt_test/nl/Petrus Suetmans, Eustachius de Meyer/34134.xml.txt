 Myn alder-liefste lief Clorinde, Myn roem, myn blom, myn wel beminde, Verquickt 'tghemoet van myne jeucht, Haer eer, haer lof, magh ick vry roemen, Ick derf haer vry Goddinne noemen, Want sy verdient sulckx door haer deucht, Haer wesen, ghepresen, Is't 'tgheen dat my verheucht. De Son en gaf noyt klaerder straelen, Als uyt haer lieve ooghskens daelen, Als sy maer loddelyck en lonckt, Haer poesel wanghskens als de roosen, Haer lipkens als coraelen bloosen, Als 't lieve meysken soetjens pronckt, Haer wesen, ghepresen, Door min myn hert ontfonckt. Sy is vol-maeckt in schoonigheden, Schoon van ghelaet, en schoon van leden, Soet van ghemoet, en soet van spraeck, Cloeck van verstant, goet van manieren, In alles weerdigh om te vieren, In haer leydt al myns ziels vermaeck, Haer wesen, ghepresen, Is't 'tgheen daer ick naer haeck. Schoonste Princes roem der Jongh-vrouwen, Laet my toch uwe jonst behouwen, Gunt my u hert, en u ghemoet, Soo sal ick my, tot uwaerts keeren, En al-tydt als my liefste eeren, En schencken u myn goet, en bloet, En gheven, myn leven, Voor u Cloride soet. 