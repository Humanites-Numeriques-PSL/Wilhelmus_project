 SOo ghy wilt vreuchdigh leven, Doet ons te drincken gheven, Van s'morghens tot den nacht, Doet volle stoopen tappen, Om door de keel te lappen, Dat elck van vreuchden lacht. Den Weerdt die kent syn gilden, Die lustigh zyn, en milde, En doen hem druck, noch pyn, Die 'tbeste kan bescheet doen, Die sal hem 'tminste leet doen, En sal hy dienstigh zyn. Heeft iemant een Beminde, Dat hy 'them onder-winde, Te drincken tot haer eer, En die daer een ghebreck heeft, Dat hy niet als een geck leeft, Maer drinckt soo veel te meer. Laet vry de oorloghs knechten, Met roers, en deghens vechtens, Wy stryden met de kan, Men kent hier gheen vyanden, Die 'tnat giet door syn tanden, Is hier een oorloghs man. Gheen scheut sal ons bedrieghen, Terwyl de teughen vlieghen, Van ieders borst, op borst, Die 'tbest het lyf sal waeghen, Sal 'tbuyckxken vol t'huys draeghen, En slaepen sonder dorst. Heeft iemant lust in 't roocken, Die magh een pypken smoocken, Want daer op smaeckt den dranck, En die den neus wilt deucht doen, Het snuyfken sal hem vreught doen, En maecken hem 'tleven lanck. Sa vrinden laet dan schincken, En houdt noyt op van drincken, Want 'tis al ons ghemoet, Van gheenen druck te sterven, En noyt gheen vreucht te derven, suypt elck u vol en soet. 