 Vrient wat is u bedryven, Terwyl ghy leeft op d'aerd', 'tIs hier gheen plaets van blyven, Waer-om dan 'tghelt ghespaert, Leeft sonder roem, oft prachten, En jaeght de droefheydt uyt, Laet ons naer't drincken trachten, Tot dat ons leven sluyt. Vrient ick wil u dan wecken, De Ton in ons bereet, Laet doen het kraentjen trecken, En doen van't nat bescheet, Dit vind' ick best gheraeden, En 'tvryen laet ick staen, Kust de kan vol ghenaeden, En vat een teughsken aen. Laet lieve meyskens proncken, WeÃªr sy zyn soet, oft prat, Tot hunder eer ghedroncken, Maer vryen wy het vat, Dit doet ons meerder vreuchden, En het blust Venus brant, By d'on-ghebonde jeuchden, Heeft Bacchus d'over-hant. Wy en zyn niemants slaeven, Maer leven on-bevreest, Om onsen dorst te laeven, Daer-om sorghen wy 'tmeest, De rest laeten wy vaeren, En volghen onsen lust, Den dranck is ons wel-vaeren, Hy maeckt den gheest gherust. Maer vrienden eer ick swyghe, Brenghet my eenen teugh, Want ick grooten dorst kryghe, Een half kas is myn meugh, Wordt ick van 't drincken droncken. Dat ick al wagghelen tert, Laet my hier blyven roncken, En rusten op een bert. 