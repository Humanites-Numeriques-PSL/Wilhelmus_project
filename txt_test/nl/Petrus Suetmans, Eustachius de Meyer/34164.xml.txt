 'kHeb menigh pint en kan, Ghelost met eenen teugh, En weder vol-gheschoncken, In't nat ben ick een man, k'En drinck toch maer myn meugh, Tot dat ick word' half droncken, 'kVind' lust, en smaeck daer in, Draeyt my daer naer den kop, Soo word' ick bly van sin, Door krachten van dit sop, Door krachten van dit sop, Den dranck toch maer en wast, Om dat m'hem drincken sou, Waer-om dan niet ghesopen, Voor-waer ick ben een gast, Die van het suypen hou, Laet swalghen met heel stoopen, Drinckt een ghesontheyt om, En smeert u drooghe borst, Suypt wacker aen den brom, Soo sterft-men noyt van dorst, Soo sterft-men noyt van dorst, Elck ooghen-blick een dronck, Laet ons niet ledig zyn, Want ledigheydt is sonde, Die ons den wyn eerst schonck, Die heeft het vreudigh zyn, In't edel nat bevonden, 'tWelck deughdigh is doet deucht, Soo moet altyt den wyn, Tot voetsel van de vreucht, Van ons ghedroncken zyn, Van ons ghedroncken zyn, Doen ick een teugh bescheet, Ick slaen 'tghesicht om hoogh, Ghedurigh naer den hemel, 'kBeween dan al myn leet, Met traenen in myn oogh, Waer door ick krygh gheschemel, My dunckt dat d'aerde beeft, Elck voet-stap die ick gaen, Eer my den gangh begheeft, Brenght noch een teughskens aen, Brenght noch een teughskens aen, O goddelycke nat, Hoe wonder is u kracht, Ghy dryft van ons het suchten, Naer dat m'u lost uyt 'tvat, Laeyt m'in den buyck u vracht, Dan jaeght ghy 'thooft vol kluchten, Lof dan die al-tydt drinckt, En leeft met bly ghemoet, Want ieder singht, en klinckt, Als hy is vol, en soet. Als hy is vol, en soet. 