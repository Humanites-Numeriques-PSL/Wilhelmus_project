 LEst op eenen avont stont, Quam my een Vent begroeten Die ick soo bevallyck vont, Als Maf-sack onsen Cloeten, 'tWas een Kerrel soo vol gheest, Als de oudtste eeckel beest, 'tIs Joncker Plom-paert die ick meyn. Seght, ben ick niet wel voor-sien, Met sulcken hupschen Joncker? Die my synen dienst komt biÃªn, Is hy niet schoon in't doncker? Soo ick sien syn lief aenschyn, 'tSchynt een Baviaen te zyn, 'tIs Joncker Plompaert die ick meyn. Hy stinckt, oft hy waer verrot, Als een vuyl rogh van binnen, Hy loopt met den neus besnot, Bezeevert tot syn kinne, En hy is van buyck, en rugh, Als een oude pad' soo vlugh, 'tIs Joncker plompaert die ick meyn. Syn beenen zyn grof, en dick, Ghelyck als Wevers boomen, Ick krygh van 'tpostuer een schrick, Als ick hem aen-sien komen, Want hy treedt soo triomphant, Als den outsten Os van 'tLant, 'tIs Joncker Plompaert die meyn. Dan draeyt hy noch synen eers, Als eenen Mostaert-meulen, En hy houdt het hooft soo d'weers, Als een jonck Esels Veulen, Soo ick syn ghesicht aenschou, My dunckt 'tis den Bitebau, 'tIs Joncker Plompaert die ick meyn. Hy is als een Wolf ghetant, Als hy den muyl doet open, Ick gheloof: dat ghy van kant, Van vreese soudt gaen loopen, Men sou met gheen handt vol hoy, Stoppen syne back-huys ploy. 'tIs Joncker Plompaert die ick meyn. Spraeck, en sangh die is soo schoon, Ghelyck de Buffels brullen, En noch singht hy synen thoon, Heel daghen als een dullen, En hy thoont hem soo beleeft, Als een soegh die Vigghen heeft, 'tIs Joncker Plompaert die ick meyn. 'tIs een Prins om aen te sien, In't maecksel van syn kleeren, Aen 'tfaitsoen souden wel thien, Hun ambacht qualyck leeren, En daer steeckt in elcke ploy, Menigh hondert Muylders vloy, 'tIs Joncker Plompaert die ick meyn. Wilt dan niemant zyn ghevryt, Van desen lompen Buffel, Ick voor myn deel, 'kschel hem quyt, Al trock hy boven Duffel, Die al-sulcken Vryer kryght, 'tIs weert dat-se thien-mael nyght, 'tIs Joncker Plompaert die ick meyn. 