 Laet de kannen vullen, lost den tap uyt vat, Dat wy wacker smullen, van dat edel nat, Bacchus met den Weert, die beminnen meest de snullen Die hun alle daeghen suypen, vol, en sat. 'tIs toch meer dan reden, dat-men laeft de borst, Dat wy 'tnat besteden, voor den drooghen dorst, Want daer souder menigh duysent zyn over-leden, Waer hunne maeghen van den dorst verkorst. Waer-om dan de stroten, niet met nat gesmeert, Waer-om niet ghegoten, eer de maegh verbeert, Laet dan elck ghebruycken, syne keel voor een grote, Mits het dorstigh buycksken, synen last begheert. 'tNat vervult de dermen, en verquickt den krop, 'tDoet de beenen schermen, en verweert den kop, 'tDoet ons in de vreucht, sonder sorghe swermen, 'tWeckt ons hert tot lusten, giet dan wacker op. Hersa, Klaes, laet schincken, 'tghelt u eenen stoop, Die't oock uyt wilt drincken, die slaet toe den koop, 'tSal ons buycksken deucht doen, en niet verkrincken, 'tSinckt tot in de teenen, met den vollen loop. Laet de monckers proncken, die niet doen bescheet, Noch thien-mael ghedroncken, 'ten doet ons gheen leet, Blyfter eenigh knuysken, op de banck liggen roncken, Morghen voor den daeghe, sal hy zyn ghekleet. 