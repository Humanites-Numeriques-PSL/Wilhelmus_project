 Lest sagh ick Gallathé in't veldt, Met haeren vrindt Leander 'tsamen kouten, Ick docht, ick moght my wel verstouten, Om aen te hooren wat hun reden meldt, Ick hoorde die schoon Herderin, Leander vraghen met een soeten sin, Magh ick u Herder, Eer ghy gaet verder, Wenschen veel gheluck, Al syn vreught verwerder, Daer terstont in druck. Leander die was heel beroert, Als hy sy lief dees woorden hoorden spreken, En vraeghde wat zyn dat voor treken, Myn hert dat wordt schier van my wegh ghevoert, Door 'tgheen ghy Gallathé daer seght, Soudt ghy bedroeven uwen trouwen knecht, Want ick Leander, Bemin gheen ander, Dan u Gallathé, Laet ons met malkander, 'tSaemen zyn in vré. Neen, ghy mint noch een ander Maeght, Dat weet ghy 'tbest, wat wil ick voorder segghen, Vrindin wat wilt ghy my op-legghen, Ghy zyt alleen die myn jongh hert behaeght, Herder hoe spreeckt ghy soo gheveynst, Eer ghy dat seght u reden over-peynst. Ghy hebt haer vonden, Onder die ronde, Daer soo menigh vee, Ghedeelt wordt, en verslonden, Kunt ghy segghen neen? Jupeyn sendt my u straffen aen, En plaeght my hier, sprack heel bedroeft Leander. Bemin ick elders noch een ander, Laet my te niet naer Carons Schuyt toe gaen, Bemin ick meer dan Gallathé, Vol-brenght u straf, ick ben seer wel te vré, Want al myn klachten, Helaes! maer trachten, Maeght naer u schoon beldt, d'Welck door minne krachten, My heeft 'thert ontstelt. Ick was beweeght door syn vermaen, Maer doen begonst Leander voorts te spreken, O nyders wat zyn dat voor treken, Ach! helsche tonghen wat heb ick mis-daen, Dat ghy wilt door u boos venyn, Twee vrinden 'tsamen sien ghescheyden zyn, Wat sou u baeten, Als ick sou laeten, Myn schoon Herderin, Dat ghy komt behaeten, Onse soete min. Princes ghelooft gheen Nyders noyt, Laet ons in vreucht ons vee naer huys toe-leyden, Ick blyft u dienaer t'alder tyden, Tot dat ick sterven sal de bitter doot, 'kBedanck Dorinde u Vrindin, Die niet ghelooft heeft dat ick myne min, Van u sou scheyden, Ach! tot gheender tyden, Myn soete party, Wilt my nu verblyden, Gunt u gonst aen my. 