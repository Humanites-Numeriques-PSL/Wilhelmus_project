 Liefste vrindin die door u goddelyck wesen, Cont het hert bekoren van elck die u aenschout, U wonder schoonheydt en kan niet zyn vol presen Die onder die jeuchden veel klaerder blinckt als gout, Midts u ghelaet, en straelende bruyn ooghen, Hebben dese konst, Dat sy wecken ieders jonst, En al u heuscheyt heeft soo veel vermoghen, Datter niemant heeft, Die daer toe gheen liefden heeft. In u reyn lichaem, en sneeuw witte leden, Zyn soo weerde gaven van schoonheyt in-ghestelt, Dat noyt albast en was soo wel ghesneden, Noch soo uytter maeten konstigh uyt-ghebelt, Den hals, als sneeuw, de wanghskens root als roosen U tanden in schyn, Als ghesnoerde perels zyn, En uwe lipkens als coraelen bloosen, En den lieven mont, Die hem siet met liefden wont. Weerde Princes die boven al die leven, U alleen moght roemen der schoonheyts Koningin, 'kWensch t'uwen dienst, myn lyf, en ziel te gheven, En met jonst te trachten naer uwe weder-min, Want de deucht, soo hebben u de Goden, Goddelyck verstant, Van den hemel in-gheplant, Waer door ick dacht, dat is aen my gheboden, Dat voor offer-hand', Ick u schenck myn hert te pant. 