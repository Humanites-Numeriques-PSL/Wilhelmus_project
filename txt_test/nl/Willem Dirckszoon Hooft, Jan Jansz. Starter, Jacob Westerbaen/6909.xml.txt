 GHeliefkens eer ghy waert gheboren Zydy van den Heer verkoren, Om te samen wesen een: Gaet en doet na sijn ghebieden, Wat hy wil dat moet gheschieden, Daer en sijn gheen teghen reen. Wilt ghy Godt, en mensch behaeghen, Leert malkander toch verdraghen, Gaet den ander te ghemoet Met bescheyde, Wijse Reden, Tracht doch nae de rijcke Vrede, Dat s'het beste Bruylofts goet. Wilt u Kinders met u leven Deughdelijcke lessen gheven, Goede voor-gangh leert soo soet: Meerder als de straffe dinghen, Die sijn selven kan bedwinghen, Dunckt my dat niet qualijck doet. Leert haer, eer dat sy gaen slapen, Waer toe dat sy sijn gheschapen, Dats tot lof van God den Heer, Brenghtse op tot sijnder Eeren, Gaet met haer in t'Huys des Heeren, Tot de onghevalschte Leer. Recht ghelijck de Steene Kruyken Nae de vetticheyt sal ruycken, Diemen eerst-mael daer in doet: Soo gaet het met onse Sinnen Soo wy met de Ieucht beginnen Soo ghedyter quaed of goedt. Even als van goede Boomen Nimmer quade vruchten comen, Soo ist oock in een gheslacht, Die den Heer Godtvruchtich vreesen, En niet anders willen wesen Als sy willen sijn gheacht. Reyn van herten en van wandel, Trou en recht in haren handel, Sulcken die zeghent Godt, Met veel tijdelijcke Have, Met ghewenschte schoone gaven, Die haer soo vallen te lot. Een gheluckich salich leven, Wil de goede Godt u gheven, Met al watmen wenschen mach: Dat gheoorloft is te wenschen, Voor de alderbeste Menschen, Tot in, en na haer sterr'f-dach: 