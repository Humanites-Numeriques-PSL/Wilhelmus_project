 GHy die ghesont en jeuchdich zijt, Neemt waer u snel doorvliende tijt, Int fleurtjen van u jaren, Tracht soet en wel te paren. Verkiest een waerd beminde Maecht, Die lof van heuse deuchden draecht, V zinnen wilt betoonen, En voor gheen afstaen schromen. Denckt dat ghy na de toesteen gaet, Die proeven sal hoe dat sy staet, Int midden van u zinnen, Die ghy soo seght te minnen. Doch al te hooghste steygheringh, Van stuersche wreede weygheringh, Sou my soo kunnen smaken, Dat ick't versoeck sou staken. Maer die met vriendelijcke reen, Versoeck niet veel te achtenscheen, Nochtans sy mocht my hooren, Dat bleef mijn uytvercoren. Een yder weet sijn eyghen sin, En wie hy draecht de meeste min, 'k Wensch (istje nut) te trouwen, Een ciercel vande Vrouwen. 