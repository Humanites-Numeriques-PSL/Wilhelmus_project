 HEer, hoe doet ons Bacchus rasen Als hy steyghert nae den top Van ons swacke herssen-kop: Heer, wat doen de stomme glasen Alsser twee of drie douzijn In het lijf ghegoten zijn. Als de wijn begint te stijghen Nae het hooghe sinnen-slot Dan soo wert een wijs man sot, Dan soo moet de reden swijghen, Stracx het breyn op stelten gaet. Alsser Bacchus-lucht in staet. d'Een rondeelt en snurct van rijmen, d'Ander sit en luystert toe, Gheen van beyden wert het moe, d'Een moet vrijen, d'ander lijmen, Als de wijn is inde neus Wert het volckjen amoureus. Dan soo wilmen lecken, soenen, Al was t' maer een spinne-rock Of een houten besem-stock: Dan so viertmen hoed noch schoenen t'Plomste volckje werd beleeft Als het wel ghepeepen heeft. Vrijsters met u moye kleeren, Loopt vry wegh en binnen gaet Komter yemand in u straet Met een nat zeyl aen laveeren, Sulcken schipper, soo een man Houd het op de vrijster an. Die wil dan terstond aent' nollen En strax nae u koonen vat Sonder dat hy u rabat Of u lobbe vreest te sollen, Of ghy graeu of doncker siet Droncke luy en achten t'niet. t'Schijnt het een gemeyn gebreck is Als de sinnen van de wijn Al te mael betoovert zijn Dat een mensch dan veel-tijds gec is, Selden beurt het dat een man Wijs can blijven by de kan. 