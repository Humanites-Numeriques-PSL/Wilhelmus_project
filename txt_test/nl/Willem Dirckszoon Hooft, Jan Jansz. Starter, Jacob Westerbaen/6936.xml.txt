 WAer mach mijn Herdertje wesen Die mijn zijn liefde soo vaeck voor desen Met veel ghetraen, By dees Fonteyn heeft doen verstaen, Wiens zieltgen met swaer verdriet Beladen ick altoos liet, Al wat hy sey // al sijn gheschrey Kon mijn hertjen beweghen niet. Eens sat ick onder de Boomen Daer ick hem sach van verre comen En al zijn Vee, Truerden ghelijck den Herder dee, Hy swierden aen elcken cant Sijn Stafken schreef in het sant, Riep met gheclach // ach Phillis ach: Laet ons vinden der liefden bant. Maer laes sijn clachtighe woorden Vluchtighe Phillis niet en hoorden, Iae liep soo ras, Dat bsy hem uyt tghesichte was, Doen stelden ick my int Veldt, Mijn hertjen was seer ontstelt, t'Roude my seer // dat ick al weer Most bedroeven den jonghen Heldt. Den Heldt wiens lustighe leden Wackere tong en fiere seden Wiens soet ghesang Stilleken my tot minnen dwang, Nu leef ick in groote smert En blaekende voet mijn hert, Tluyde ghetier // int Vaghevier Daer mijn Herder ghepynicht werdt. Maer laes d'ellendighe Vrouwen Lydende moeten by haer houwen t'Inwendich vyer, Dat haer ghebracht heeft in dangier, Daer daghelicx met gheween De Herdren int ghemeen Klaegen het leet // dat liefde haer deed, En sy hebbent soo lang gheleen. Quam oock mijn Herdertjen claghen Quam hy oock om mijn liefde vraghen Sijn droeve smert, Haestelijck dan verlichtet wert Om herrewaerts liefde hem dwang Maer luyster, ick hoor ghesang, t'Is Damon siet // hier in dit riet, Wil hooren sijn droeve liet. 