 VRou-Voester van mijn jeughd, Meesteresse van mijn zinnen, Mijn hoop, mijn troost, mijn vreughd Mijn suyvere Goddinne, Mijn licht, mijn heyl, mijn rust, Schat-kist van mijn ghedachten, Springh-ader van mijn lust, Reviere van mijn klachten: Siet (bid ick) hoe // ick ben te moe, Siet hoe ick quijn // deur druck en pijn, En dat om dy // ach lief lost my // in 't ende Doen eens uyt dees ellende. O oorsaeck van mijn min: Hoe laet ghy my dus klaghen? Ick hoop niet dat ghy in Mijn lijen hebt behaghen? Siet hoe ghewilligh dat Ick ben om u te dienen, Ach: wilt my daer voor wat Doch van u gonst verlienen. Noyt minnaer heeft // den dach gheleeft, Die sijn Goddin // met sulcke min, Stantvasticheyt // en trouwicheyt // beminde Als ghy mijn lief sult vinde. Sult ghy o: al mijn vreughd, O glory der Goddinnen, O overschoone jeught, Dus slijten sonder minnen? Denckt by u selfs met gonst Dat dese brave leden Die uyt de hooghste konst Natuer dus heeft besneden, De snelle tijt // die niemant mijt Door d'ouderdom // sal maken krom En ghy sult dan // het bloeyende van // u jeughde Quijt wesen sonder vreuchde. Iupijn was noyt soo seer Verhit in snoeperijen, Of ick ben noch veel meer Verhit int eerbaer vrijen. Noyt Herculus oock me Heeft soo ghebrant int minnen Om sijnen Omphale Doen sy hem leerde spinnen: Als ick om u, ach: weest niet schu Maer mint my weer, want niet ick meer Begheer tot loon, van u (mijn schoon) goddinne Als min voor wederminne. En soo ghy my die gonst (Mijn Enghel) wilt verlienen Ick sal met alle konst V al mijn leven dienen, Dan sien u blijtste daghen Ghy sult o schoone maeghd Want al wat u behaeght Lief dat sal my behaghen, Wat u verheuight // sal sijn mijn vreught. En soo daer yet // Goddin gheschiet Waer over ghy, int minste my, meught klaghen Dat sal mijn siel mishaghen. 