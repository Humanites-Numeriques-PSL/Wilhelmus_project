 O Jannetje mijn soete beck! Ey lieve blijft wat staen: Wat schortje, seght jy ouwe geck? Ick raetje laetme gaen. Al 't gelt dat ghy hier leggen siet, Dat is voor u al ree. Wegh kael-kop, ick en soeck u niet, Dat jy soeckt, soeck ick mee. Van landen, zanden, gelt en goed Soo ben ick machtigh rijck. Dat acht ick niet, o suffe bloed! Ick wacht na mijns gelijck. Het goed is 't daermen wel of vaert, Dus Meysjen weest gedwee, Ghy zijt mijn al te oudt bejaert: Dat jy soeckt, soeck ick mee. Och kijntjen geefje mijn een soen, Ick geefje al dit gelt. Dat sal ick wel een ionger doen, Al gaf hy niet en spelt. Gelooft, Lief, dat ick u versoeck Ter eeren en ter Ee, Wegh, wegh, wegh Hansjen hangebroeck: Dat jy soeckt, soeck ick mee. Ick sel jou koopen watje lust, En doen wat jy gebiedt. Ey Lammert Vaertje houdtje rust, Want jy en dientme niet: Waer jy maer twintigh jaren oudt, Misschien of icket dee: Maer nou so zydy oudt en koudt: Dat jy soeckt, soeck ick mee. Dit is een Lansjen na mijn sin, Vol vrolijckheyd en vreught, Die ick niet om sen goed bemin, Maer om zijn ionge ieught: U krachten die zijn oudt en af, Dus laetmen in mijn vree: En vrijd geen Vryster, maer een graf: Dat jy soeckt, soeck ick mee. Mijn dochter laet dees mellick-muyl, En neemt een deftigh man. Och nam ick sulcken ouwen uyl, Wat raed ging my dan an? 'k Sou immers by u levend lijf, (Waer vintmen meerder wee?) U Maegt zijn, en u Weeuw, jou Wijf: Dat jy soeckt, soeck ick mee. Vaert wel dan ouwe Rochelaer, Ick blijf by mijns gelijck: Weet jy niet salige Beste-vaer, Dat Wie genoeght is rijck? Ey staet toch stil, God segen ongs, Verhoort doch dees mijn bee. Ay Lammert-Vaer jy soeckt wat jongs: Dat jy soeckt, soeck ick mee. 