 Laetst als de Goden bancketeerden, En lurckten vanden Nectar soet, So s' over disch juyst redeneerden Van 'smenschen alderhoochste goet, D'een sprack 't waer lust // d'ander t' is rust, D'een sprak 'twaer lust // doen sey den God Jupijn Waer toe dit kibb'len laet ons vrolijck zijn? 'tIs hier een tijt van quinckeleren, Het aartsche volck woort-twist, en kijft, Ick wens, en wilt ghy Hemel-heeren, Dat yeder juycht, en vreucht bedrijft, Viert mijn gheboon // o groote Goon, Viert mijn geboon // singht, springht, hippelt en lacht Dit was geseyt, gehoorsaemt, voorts volbracht. De salen die als sonnen bloncken, Waren terstonts met vreughd vervult. Als sy haer meugh hadden ghedroncken, En haer wel sat hadden ghesmult: Hier gingh den een // daer lach de geen, Hier gingh den een // daer Venus met haer pol, De Nortsche Nydt steegh uyt haer helsche hol. Haer fel vergift heeft sy gheblasen Door den vergulden Hemel wijdt: De Goden buys raeckten aen 't rasen, Aen 't wrocken, voort aen twist, aen strijdt, Want Pluto bits // heeft met een krits, Want Pluto bits // heeft Cupido verleemt, Sijn booch en Pylen hy hem al beneemt. De Musen die met Phebo songen En Pallas, met den Bloedt-God Mars, Sijn al vermeestert en bespronghen, Van den drie-hoofden Cerb'rus bars: Men sloecht al doodt, 'twas kleyn of groot, Men sloecht al doot // de Moeder vande min Heeft weynig (of schier gantsch geen) leven in. De Sulpher-Vorst die leert nu minnen, Met woorden van silver en gout. De deucht noch eer, noch ed'le sinnen Sijn niet geacht van jongh noch oudt: Is 'thoer, of dief // 't is even lief, Is 't hoer, of dief // sijn sy versien van gheld, Sy werden voor den vromen nu ghesteld. Daermen een Hemel plach te bouwen, Daer vestmen nu een droeve Hel, Dat doen sy die om 't ghelts wil trouwen, Een lompen loer, of leelijck vel, Dies maeckt de droes // de kop hun kroes, Dies maect de droes // selden tijt sonder strijt, Daer d' ander als in't Paradijs verblijt. 