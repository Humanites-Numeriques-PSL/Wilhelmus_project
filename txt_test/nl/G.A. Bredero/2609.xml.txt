 Hoe star-ooght mijn gesicht? wat mach 'tgepeyns bedelven? Wat isser in mijn breyn dat tot den Hemel klimt? O klare Spiegel van de kennis van mijn selven. Ghy toont my't kundich quaet dies my het herte krimpt. Ick selve sie mijn self met schricken en met schreumen, Mijn siel is soo bebloet, dat icker selfs of schurck, Ach etterachtigh beeldt! mijn krachten die verkleumen, Ick vrees meer voor mijn self als voor den quaetsten Turck. Ick selve ben mijn self, en God den Heere tegen: Ick selve haet mijn self, en lief my in de schijn: Ick selve die ben self tot mijn verderf genegen, Hoe wel mijn selven ick schijn vorderlijck te zijn. Want my verleyt en vleyt het vleyschelijck verkiesen, Als ick na wensch en wil my lodder inde lust: Doch als ick die geniet, so doetse my verliesen Mijn naem, mijn goede faem, en mijnder sielen rust. Hoe dickwils heb ick self mijn selven gaen bekyven Van sonden, die ick self voor God den Heer beken, Ick neem wel dickwils voor de boosheyt uyt te dryven, Maer wat ick doe of laet, ick blijf vast die ick ben. Helaes, dat ick mijn self geen wetten en kan maken, Die mijn verpenen straf, of locken tot het goedt, Dat doet mijn droeve ziel vaeck bitt're tranen braken, Met suchten die gepranght, geparst syn uyt mijn bloedt. Maer wien sal ick mijn leet meer als mijn selven klagen? Die selve heb verschult door 't boeten van mijn wil: Dus moet ick met gedult mijn smart oock selver dragen, En klagense aen God, en swygen voorder stil. Ist dat yemant syn self noch niet en kan bekennen, Die treet in zijn gemoet, en biechte hem voor God, Met waer berou en boet: so sal hem Christus wennen, En brengen door de deught tot dienst van Gods gebod. O groote Coningh die de gulde heyl'ge rijcken Der Hemelen besit, en alles over-heert: Laet in mijn selven doch u lieve goetheyt blijcken, En van den dwael-wegh my genadelijck bekeert. 