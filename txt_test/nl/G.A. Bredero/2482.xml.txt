 Die sonder hoop moet minnen, Dien isser ellendich aan, Die dwarlen al sijn sinnen In Idelheyt en waan. Ick spreeck laas! uyt versoecken Want ick hebt selfs versocht: Dus mach ick wel vervloecken Mijn dwaesheyt onbedocht. Soumen wel sotheyd vinden Soo groot (helaes!) als mijn, Die min, en langh' beminde Die my niet eygen kan sijn? Ick min en heb verkoren Die 'ck met behaghen sach; En ick weet van te voren Dat ickse niet krijghen en mach. Nochtans voel ick myn drijven Van seecker tocht tot haer, De welcke my doet blijven Een hoopeloos minnaar. Want veel die my wel gunden Ten minsten inden schijn, In plaats van waare vrunden Laas! mijn vyanden zyn. Daerom waart wel van nooden Dat ick myn doorheyt quaat Met reden eens gingh dooden. Maar ach! myn hert wat raat. Geen dwang en kan afschricken Mijn al verwonnen sin. De lusten my verquicken In mijn bespotte min. Die wijslijck niet can delven Syn sotten yver snood; Die martelt, laes, sijn selven Met een langsame dood. Die hier sijn sinlijckheden Den toom gheeft volle ruymt, Of die mint sonder reden Sich selfs met my versuymt. 