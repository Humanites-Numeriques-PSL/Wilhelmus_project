 K'en kan u niet bedwinghen Mijn uytghelaten vreucht Van blijdtschap moet ick singhen, En roemen van u deucht, O schoon Jonckvrou, Die ick noch hou Voor t'puyckjen van de jeucht. Ick leef op hoop en vreesen En twijfel in mijn sin Oft waer sou moghen wesen Dat ick hier by u bin, Tis waer ick siet, Maer loof het niet Mijn soete Coningin. Voor u gheluckigh ooghen Ghy zijt de schoone Maeght Ghy zijter vol medoghen Ghy doet dat my mishaecht U pijne wreet Jammer en leet Dat ghy soo t'schijnt beklaecht. Enghelken weest te vreden Want ick heb dese smert Verduldelijck gheleden Stilswijghent in mijn hert Hoe wel t'aenschijn, Door druck en pijn Somtijdts verandert wert. Het aenschijn wordt gheleecken Een spieghel vant ghemoet Siet hier in wordt ghekeecken Watmen inwendich doet Of hy het lijdt // Of hem verblijdt Of hy quaet is of goet. Glory van mijn ghepeynsen Soo ghyt van herten mient Hoe kan hem een mensch veynsen Voor syn recht waerde vriendt Ghy sult van my, Hebben voochdy, Van tgheen ons Godt verlient. 