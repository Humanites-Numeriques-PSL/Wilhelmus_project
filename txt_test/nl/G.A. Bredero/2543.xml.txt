 Ghekroonde Keyserinne, Veroveres der snedichste verstanden, Die d'alderkoutste sinnen Slechts met een wenc doet blaeckeren en branden, Ghy die bespringht, En't leeger dwinght, Der Menschelijcke krachten, Ghy schrickt de volcken Met dese stomme tolcken, Der gedachten. O overgoude Sonne! Geen sterflijck ooch kan u ghesicht verdraghen, Een yeder geeft verwonnen, Als weerloos hem ghevanghen en gheslaghen, Wie niet en vlucht, Moet met een sucht, Sijn sieltjen stracx op gheven, De wel ghesienste, Die acht veel meer u dienste, Als syn leven. Ick sie de gulde waghen Met u ghepronckt, met Cranssen van Laurieren, Daer achter komen klagen, Veel slepen van geboeyde Batavieren, De eelst van bloet, De grootst van moet, De alder preutst van allen, Comt met gebeden Uwe ghenadicheden Te voet vallen. De doorluchtighste Gheesten, Daer Nederlant groothertich op mach roemen, Die offren u geen Beesten Noch Stieren wit, verciert met gout en bloemen, Maer Vaersen soet Dat u ghemoedt Sich niet ghenoech verwondert, Mits sy die slachten Op't Altaer der ghedachten, Meer als hondert. Ghy acht noch vuyr noch bylen, Noch roomsche pracht, noch heydensche manieren Ghy wilt wanden noch stylen, Met Schilt noch Helm van u verwonnen cieren, Noch Vaen, noch Lans, Noch Croon, noch Crans, En steldy op u Vesten. Maer ghy doet stichten De eerelijckste dichten Vande besten. Verwinster aenghebeden, Wanneer ick laest sou in u handen stellen De sleutels vande steden, Laes! van myn siel, ick kent u niet vertellen, Want dan ick souw, O brave Vrouw! My gheven als ghevanghen. Och! aen de tipjes Van uwe lieve lipjes Bleef ick hangen. 