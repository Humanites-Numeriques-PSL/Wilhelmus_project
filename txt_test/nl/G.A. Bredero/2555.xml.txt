 Lof Moeder vande Minne Met u gheswind en schutterlijcke jonghen, Die mijn verneerde sinnen, Wel eer // met eer en achtbaerheyt ontfonghen, Ghy die t'ghemoet Soo vroolijck voet, En salicht steeds met vreuchden Comt daelt hier bymen En leert my konstich Rymen, Mijn Liefs deuchden. O Schoonheyt net besneden Van leest, van schic, van swier, van stal, van standen Van uytghelesen leden, Van Hooft, van Hals, van heupen en van handen Niet rangh noch vet Maer wel gheset, Bevallich en behendich Doch grooter gaven Sijn in u Ziel begraven, Noch inwendich. Och wat volmaeckte reden De wyse Mont met val en vlot ontslippen, Die met verstandelheden, Eerst syn ghecleynst door t'breyn en lieve lippen, Insonderheydt Met onderscheyt, En kennisse der dinghen Door dit opmercken Geen woorden nochte wercken, Hem ontspringhen. Syn hooghe gheest doorluchtich Weet met de Pen te Schild'ren, en te schrijven Soo aerdich en soo cluchtich, Dat ons ghemoet en sinnen t'samen kyven, Of t'waere zyn Of stoffloos schyn, Voor onse Geesten sweefde Hy maelt het vryen Het rechten en het stryen, Of het leefde. Ick prijs Lief u manieren Ick roem in Rijm van u hoochdraghend wesen Al wat ghy cont versieren, En wat ghy looft, het wert van my ghepreesen, Ick lees en schrijf Om tijdt verdryf, Lust my te Redenrijcken Ick soeck in veele Maer hoope dy ten deele, Te ghelijcken. Ghy die my placht te leeren Het Gout gemynt, uyt t'Lichaem vander aerden, Loshertich te ontbeeren, En t'sienlijck goet te achten nae syn waerden, Maer boven al Int aertsche Dal, Het Hemelsche te wenschen Want sulck verkiesen En baert gheen swaer verliesen Voor de menschen. Wat baet my nu dit weten Mijn cloecke cunst, u leerelijcke lessen, Als ghy my wilt vergheten, O Toveraer van Joffers en Princessen Die mijn bekolt Jae nolt en solt, Besweert en keunt beleesen Moochdy my haeten Of dus ellendich laeten, In dit weesen. 