 Mijn sieltje schreyt, dat sucht en weent, Mits ick met aerdsche dinghen Meer, als met Gode ben vereent; En nimmer recht kan dwingen Mijn ongebonde sotte wil. Heer, maeckt my selve-loos en stil, Als u verkorelingen. En laet my toch door voorsicht sien Hoe grootsch ghy sult verrysen, En wat ten jonghsten dagh sal schien, Als ghy 't oordeel sult wysen: Op dat ick door 't schricken bevreest De sonden geessel uyt mijn Geest, En u grootheyd mach prysen. Leert my (o Godt!) mijn boose lust Bestrijen en verwinnen. Gheeft my inden gemoede rust, En Christelijcke sinnen, Die noch de werelt, noch haer vreughd Maer die d'oprechte ware deughd Oneyndelijck beminnen. Gaet selfs tot mijnder sielen in, Of geeft my te doorgronden, Met stagen erenst in mijn sin U goetheyt, en mijn sonden: Op dat ick in dit jammer dal Aen siel noch lichaem niet en val Meer geestelijcke wonden. Mijn hert, als ghy u kindsheyt siet, U jonckheyd, en u leven, Ghy en bevind daer anders niet Als boosheyd in bedreven: Soo ghy u selven nu verlaet, En waerdelijck in Gode gaet, Hy sal u alles geven. Geeft my (o God!) doch wyse raet, En menght mijn vreught met vresen: Doet my gedencken an de staet Van dit vergancklijck wesen, Dat soo kort als de wint verkeert, En maeckt mijn siel meer God-geleerdt Als door letters te lesen. 