 Door jeuchdich, blinde, domme, sinnen, Begaf ick my oock tot het minnen, Dies 't hert // verwert Meest alle daghen Int treurich claghen. De Schoon die my dit spel bereyde, Is d'oorsaeck dat icker uytscheyde, Deur 'tschijn // 't welck myn Dus had ghetoghen Heeft my bedroghen. Ick eenvoudighe slechte Herder, Dus reuckeloos en docht niet verder, Dan dat // ick hadt Nu wel te deghen Een Lief verkregen. Vertreckt ghy malle fantasije, Flucx versiet u mijn willich lije, Wech voort // 't paspoort Wert u ghegeven, 'T is al geschreven. Ick ban u uyt mijn hart noch vaster, Ghy rust-roover, dijn stercke laster, Gheveynst // maar peynst Het sal u missen Hier meer te vissen. Ach Minne! daer ick dus voor vreese, Ick kan noch mach sonder u niet wese, 't Hert kout // onthout Mijn groeysel hede, En mijn vreuchd mede. Mijn klare Son, deur het schoon weder, Straalden in en op de ooghen teder, Van haer // dienaer Die heeft ontfanghen Schaem-roode wanghen. Na dees stuur-Herfst comt den Somer, Die mijn gront verwermt ende vromer Begon // mijn son Te laten dalen Haer gulde stralen. De dorre stam gingh ick soo snoeijen, Datter nu nieuwe vruchten groeijen, Ja meer // dan eer- tijts is bevonden t' Eenigher stonden. Mijn vrou, 'tis tijt, wilter op passen, De vruchten rijp sijn schoon volwassen, Comt ras // 't ghewas Mach niet meer toeven, Tijt stracx an't proeven. Alst windich suchten my verdroten Heb ick met traanen nat begoten De stam // die quam Sich droef vertonen Voor veel personen. Adieu mijn Son, fleur der Goddinnen, Mijn moyten is licht, mach ick verwinnen, Mijn leedt // ick weet En hout secreter Wist ghy 't, 't waer beter. 