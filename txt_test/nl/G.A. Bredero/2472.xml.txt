 Nu hoort mijn vrient gepresen Na dien ghy hier vermaent, Van mijn beteutert wesen, En mijn verschrickt gedaent, Mijn wanghen nat betraent Die moet ick eerst af drooghen: De anxst die 't herte waant Maeckt beecken van mijn ooghen. Al wat ghy hebt gedreven Is redelijck en goet Na d' kuntschap (o mijn leven) Die 'k heb van u ghemoet: Maer laest was hier een bloet Die my van u yets zeyde 't Welck ick soo heb begroet Dat hy met schaemte scheyde. Meent ghy myn uytvercoren Dat ick den dieren eedt, Die ick u heb gesworen, Soo lichtelijck vergeet? O neen dat waer mijn leet: (Al is dit veel by vrouwen) De beloft die ick deedt Sal ick in waerden houwen. Ick heb wel connen mercken De jonst die ghy my droech, An u verliefde wercken Daer ick dickwils om loegh, Als ick 't oogh op u sloegh Ick kon my niet versaden Staet op het is genoegh, Ick bid u om ghenade. Het sal uyt mijn gedachten Gaen nu noch nimmermeer, Hoe hooch ghy my ginght achten; Mijn vrient, mijn lief, myn Heer, Myn glorij, en mijn eer, Al moet ick u ontbeeren Ons lieffelijck begeer Sal Godt ten besten keeren. En ick sal al myn daghen Waer in ick can, of mach U soecken te behaghen, Dus maeckt gheen meer geclagh, Soo haest als ick u sagh Ontvoochde ghy myn zinnen Die tot mijn laesten dach Ghetrou u sullen minnen. Kan ick u lieff ghenesen, Ghelijck ghy mijn ontbiet, Alleen met myn bywesen, Verblijt u nu t'gheschiet, Dat ick het voormaels liet, Was uyt vreese voor schande, Staet op mijn lief en siet Hoe ick in minne brande! Ick bid u Prins verstandel, Met beschaemd' kaacken root, Dat ghy dees lieven handel Ten snootsten niet ontbloodt: Of anders voor mijn doot Sou ick veel dooden sterven, Ghy sout door liefde groot U reyne Dienst-maecht derven. 