 Vyt Liefden com ick dagelijcx nu By u deur dus henghelen, En soeck myn hartje met het u Heel in een te strenghelen, Want u ghestalt Myn schoon bevalt Van al de aartsche Enghelen. V levendighe Gheest gheswind Munt uyt seer eel, en vvaardich Ick sie dat ghy de deught bemint Dies syt ghy recht eervvaardich: Voort vvat ghy doet Dat is al goet, Bevallich, soet, en aerdich. Ia gheen Penceelen, tongh, noch Pen, Sou u schoonheyt vvel treffen, De gunst die ick u schuldich ben Is niet te bootsen effen: Doch mijn hart sal Meest over al Standich u Lof verheffen. Om u ist dat ick svverf, en svvier Als sinneloos, en droncken; En somtyts coom ick vveder hier Dan als een Pau aenproncken, En ghy slaat neer V ooghjens teer Met oversydts beloncken. Ick vveet dat niemant en vernoecht Een onbeschaamt aankycken, By schoonheyt gants niet vvel en voecht t'Onvvaardich, smaalich prycken Een reyn ghesicht Niet trots noch licht, Can d'eerbaarheydt verrycken. Och vvaer de Liefd' in u soo groot Als sy in my is crachtich: Soo hoopten ick noch voor myn doot V Ionst te syn deelachtich: Maar of ick Mensch Wel bidt en vvensch Dat vveet de Heer almachtich. Och soo men my delft int aartryck Door een troost'loos verscheyen, Een droeve sleep myn rouwich lijck Sal volleghen met schreyen: En naat ghehuyl Sal men myn cuyl Met Bloem, en Palm bespreyen. Doch soo een onverhoopt gheval Myn u noch stelt in handen, Wie vveet vvat vreught dat vvesen sal Dan in myn Vaaderlanden: Een heugh'lijck vier Sou yder schier Om myn noch gaeren branden. Vergunt ons beyen Prins het best, En vvilt u vvil uytrechten: Nu bid ick u Lief noch int lest Helpt myn knoopen, en hechten Ons Zielen t'saam In s'Heeren naam: O vvel gheluckigh vlechten. 