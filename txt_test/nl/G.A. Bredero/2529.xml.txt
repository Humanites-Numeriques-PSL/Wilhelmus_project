 Ay schoone Dochter Blont, die 'tHulzel en Paruycken, Des Gouden Dagheraets verwelickt en verdooft, Die den Snee witten melc en Lelyen doet duycken Voor 'tSilver blancke vel, van u Eerwaerdich Hooft. O Margarieta schoon, o uytghelesen Bloeme Stroyt uyt u braef vergult en lang Goudt dradich Haer Dat de Sonne beschaemt verwondert is en hoe me De Roosen, en 'tYvoor zoo Marmelt door malcaer. Ontdect mijn Lief ontdect t'Meester stuc der natuiren Dit sonderlinge werck, dit uytnemende raeck Dees Appel Borstjens hert dees lieve naghebueren Die het lustgierich oogh beloven soet vermaeck. Cust mijn: mijn soete: Ha cust my en cust my weder Ha ha: ick sterf ick sterf de Ziele my ontvlooch Na uwen adem soet mijn Hert springt op en neder En swoecht noch na de cracht die my u vier ontsooch. Ick swym ay my ick swym t'leven wil my ontslippen Ach ghy ontsuiget mijn dat lieffelijck Ghebloemt Dat ick te plucken plach van u Purpere Lippen Van 't Corael Rijcke Hooft, en Roosen velt voornoemt. Paeyt doch mijn groot verdriet, en wilt genae gebruycken O schoone die myn Ziel volcomelijck bezidt Geeft my de Bloemkens weer die so soet geurich ruycken Gheeft my haer oude cracht haer leven en haer pit. Mijn oogen syn verstaart, met schimmer blint geslagen Belamphert zoete Lief u Goddelijck ghesicht O Vriendelijcke Mont ick en can niet verdraghen U Flonckerighe brant, en vonckend' ooghen licht. Omhelst my waerde Lief en laet my troost verwerven Bluscht uyt mijn glimment vier, bluscht uyt mijn heete vlam Die my op eenen stondt doen leven ende sterven 't Waer scha dat onse Vreucht int midden eynde nam. 