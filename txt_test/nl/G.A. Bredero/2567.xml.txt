 Al waert dat mijn // de Godt Jupijn, Of yemandt vande Goden, Haer glants, of schijn // of gants haer sijn Van Godlijckheyt aenboden, Dat ickse mocht verkiesen, En ick u most verliesen, Ick gingh tot haer met dese reen, Ick blijf veel liever hier beneen In myn armoed opter aerden, In becommeringh, en verdriet, Eer ick wouw die last anvaerden. En hebben daer myn liefste niet. Of lieten sy // de toom eens vry Van't Coninghlijck ghebieden, En gheven my // de heerschappy Van Landen en van Lieden, Dat ickse most beheeren Dat sou ick wel begheeren, Niet om rijck, Landt noch gelt, Niet om aensien noch ghewelt, Niet om scepters noch om kroonen Noch om al het Werelts goet, Maer om dat ick u sou toonen Mijn gunst, en grootheydt van ghemoet. Ick sou de lien // wel grootsch gebien U achtbaerheyt te eeren, Op bloote knien // u doen ontsien By Princen, en by Heeren, Ick sou der Keyseren Vrouwen, Voor u staet-dochters houwen, Mijn Koningen de grootst van lof, Die souden u steets in mijn Hof Met eerbiedigheyt gheleyden, En setten in u setel sacht, Die ick eerst sou doen bereyden Met de kostelijcke pracht. Van Elpen-been // vol vremdiche'en Soud' ick u troon doen maken U vloer bespreen // met ed'le kle'en, Van Turcks, en goude laken, Met beelden en met bloemen So schoon alsmen kan noemen. Ick sou bewijsen door u dracht, Hoe dat ick u deuchden acht, Hoe dat ick u hooghe zeden Meer bemin als 't lieve gout, Dat ick rustich sou besteden, Daer, en waer ghy't hebben wout. Maer'k weet dat ghy // geen hovaerdy Hebt in dees malle dinghen, Oock draagh ick bly // meer goets by my, Als al de Hovelinghen, Al syn sy rijck van goede, Ick ben't in den ghemoede: Ick weet wel liefje datje weet, Dat onder een verwurpen kleet Wel wat grooters kan verschuylen. Als syn meerder wel vermoet, En datmen vaeck wel slechte uylen, Hier bevinden seer begoedt. 