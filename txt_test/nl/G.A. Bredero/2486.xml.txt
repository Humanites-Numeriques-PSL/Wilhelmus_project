 Reden om met recht te claghen Heb ick, eylaes! deur groot verdriet; Doch menich weet die oorspronck niet, Waerom ick ben dus seer verslaghen In dese daghen. Wullipsche Jeucht, vol dartel zeden, Waant niet dat ghy dan zijt in rust Als ghy door liefde boet u lust: Een blijen schijn, die kan u hede Bedrieghen mede. Ick minden een dochter met eeren, Meer als eenich ander jongh mensch, By wien ick quam naer lust en wensch Seer vriendelijcken te verkeeren Na myn begheeren. Onghestadich Fortuyn, u winden My, onverwacht, hebben verneert, Ghy hebt myn Vrucht in smart verkeert, Mits dat ick nu 't verlies bevinde Van mijn beminde. Ay wreede doot! heel moortdadich, Heerscht ghy noch met soo groot ghewelt? Ghy hebt soo menich mensch gheveldt: Hadt ghy haer maer gheweest ghenadich, Mijn lief ghestadich. Soo waer gheweest myn vrucht volcomen, So ghyse slechts eerst had besocht, Maer neen, haestich, en eerment docht, So hebt g' haer en myn vreucht ghenomen t' Mijnder onvromen. O korte blyschap, 'swerelts vreughde! Begheerte, wellust, en dat meer Teghen de deucht strijt, schu ick seer En volch mijn voorbeeld vande deuchde De bloem der jeuchde. Spieghelt u aen my, ghy Minnaren, Denckt dattet u oock mocht gheschien, 't Bedroeft wesen, drijf ick door dien, Om dattet met my dus is ghevaren, 't Welck ick verclare. 