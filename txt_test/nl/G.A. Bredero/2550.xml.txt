 Myn brosche ted're sinnen Die dwinghen my te Minnen Een mannelijcke Maaght Soo wijs en uytghenomen Als immermeer mach comen: Of als de aarde draacht. Het gheen my eerst becoorde En plotselijck verdoorde De Ziel en sin te saam, Dat was het deftich prysen, Soo dat in gheender wijsen, Ick vraaghde haaren naam. Want 'tcunstich cloeck verclaaren Deed' my ghedachten staaren Op haar volmaackte jeucht En schoonheyts crachtelheden Versiert met rijcke reden Vol onvolpresen deught. 'tIs wonder! boven wonder! Ick hoorde noyt ghesonder Noch onverlemder reen, Gheknurrift, noch ghebroocken Maar gheestich, glat ghesproocken, Met alle voeg'lijckheen. In't onderscheydt der dinghen Soo blinckt sy sonderlinghen Als punt van Dyamant, Natuur had lust te baeren In groene jonghe Jaeren, Een grijs en grauw' verstant. Haar Ziele die can siften De Bloem uyt de gheschriften, Die sy andachtich leest: Met gauw en goet opmercken Pickt sy uyt schoone wercken, Het merrich en de Gheest. Haar oordeel is doorsichtich! Dat wickt, en weeght, hoe wichtich De eyghenschappen syn: Van uytghelesen kunsten Van veynsery, en gunsten Van wesen, en van schyn. Oock weet sy wel te spreecken De deughden, de ghebreecken: Het goed', en quaad' beleydt, Van alderhande daden, Ick can my niet versaaden Van haar bescheydentheyt. Maar hoe sal ick haar noemen, De Moeder van my roemen 'tIs Juno: neen tis niet 'tIs Venus aan haar wesen, Of Pallas is verresen In schijn van Margariet. 