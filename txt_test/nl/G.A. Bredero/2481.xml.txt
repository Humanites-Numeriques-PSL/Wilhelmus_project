 O on-eenighe sinnen! O noyt ghehoord gheschil! Want ick en myn vriendinne Sijn seer verscheyden van wil. Onghelijck wy van zeden Van wesen en van schijn En van gheneghentheden Wij over tweedrachtich zijn. Min ick haer uytermaten, Gelijck sy merckt en siet, Sy en macher of hooren praten In het alderminste niet. En als ick schijn te branden In minne van myn vrouw, Dan blaest zy in haer handen Van pure liefde kouw. De hette doet verdwijnen En smelt mijn vleys en bloet Zoo dat ick van banghe pijnen Met mijn hooft int kussen wroet. De kouw gaet haer soo plaghen Dat zy het bedde houwt, Tis niet om te verdraghen Soo gants machtich is sy verkouwt. Mijn hart dat is vol smerten, Vol koortsen en vol brand. En sy heeft ys in 't harte, En loot en steen int inghewand. Ick ducht sy is ghebooren Int noorden wrangh en wreet, Want haer ziel schijnt beswooren Van een te strenghen planeet. Wat vreemde loop der starren Heeft in mijn ziel gheboet Dit vier? daer ick in verbarren, En dat my noch wonderlijck voed. Lief wilt u doch erbarmen Ick ben schier uytghewoelt Ghy sult u proper verwarmen Soo ghy myn grooten brand verkoelt. 