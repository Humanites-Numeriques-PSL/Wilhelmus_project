 Heb ick u niet gheseyt Dat ghy noch eens sout missen U rustighe schoonheyt, Of u wackere frisschen, Blijde ghestaltenissen, Door sieckt of qualijck vaert? Segt my, segt nu, waer isse Daer ghy soo trots me waert? Recht als een vaste Roots Sich niet en kreunt aen winden; Soo was u hart te groots Voor al die u beminden: Maer nu men siet verswinden U schoonheyt (voor verhaelt) Nu can men licht bevinden Dat uwe grootsheyt daelt. Wat werd hier op ter aert Meer als schoonheyt gepresen? Als deughd daer by vergaert, Met reden en met wesen: Ey, dat 's een uytghelesen Schoonheyt die niet verdwijnt, D'ander bereyt veel vresen, En s' is niet dat sy schijnt. De schoonheyt van t' aensicht Can haest een man verdoren, En doet een vrou seer licht Tot snoode lust becoren. Maer recht schoon wert geboren Uyt een Hemels ghemoet, Ghy hebt het valsch verloren, En vint het dierbaer goet. Te voren en mocht u Schier niemant sien of raken: En tegenwoordich nu Staet ghy yeder te spraken: Ay wat seltsamer saken, En wonderlijcker daat, 't Verlies dat doet u maken Een seer veel schoonder staat. De schoonheyt die ghy wint Can ick ghenoech niet eeren, Die wert van my bemint Met hertelijck begeeren: 't Welck niet en kan verkeeren Door tijt, nochte door druck: Siet hier aen meuchdy leeren U groot, en goet gheluck: Soo wie een schoone siet En daer op stelt sijn sinnen, Wanneer hij 't schoon gheniet, Het geen hy wenscht te winnen, 't Bedroeft hem haest van binnen Soo sijn schoon yets vervalt: En soo licht is syn minne, Als haer wanckel gestalt. Siet hoe die schijn verlebt Door een weynich beswaren; De schoonheyt die ghy hebt Verbetert door de Jaren, Over sulcx sal oock varen Mijn liefd' met u int graff, Indien ghy kunt bewaren 't Geen u u sieckte gaff. Neemt dese spiegel voor, En spiegelt u ghedachten, Ick weet ghy sult hier door U wel voor hoochmoet wachten: Alsulcke groote crachten Uyt sellifs-kennis rijst: Wilt niemant seer verachten En middelmatich prijst. 