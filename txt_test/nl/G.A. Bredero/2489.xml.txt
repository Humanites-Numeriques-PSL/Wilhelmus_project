 Lichtvaerdige Minne neemt u afscheyt, En quelt haer, die door ledicheyt Versuymen al haer daghen: Sulck lief en leyt // die geen bereyt Die u pack moghen draghen. Becommerde sinnen, alsomen bediet, Die en meughen dit soo wel lijen niet: Brenght die geen liefd' voor ooghen; Maer lacy! siet // wat myn gheschiet Ick schuws' en moetse doogen. Aenmerckt de sotte Minne blint, Ick min een dochter, en wert bemint Van een ander met beven, Mijn liefde wint // eer haer begint Die mijn verkort het leven. Niemand en kan in sulcken kas Dienen dese twee te pas Sonder minnen, of haten, Ick laet dees ras // maer die 't eerst was Dien sal ick niet verlaten. Al syn al mijn oorsaecken goed, Nochtans voel ick dat mijn ghemoed Hier deur is te onvreden Men seght my soet // siet dat ghy doet Als ghy wout dat m' u deden. Vliet wech dan ghy minnaers tyrant, Flucx vertreckt dan in een ander kant Want ghy sult hier niet winnen; Hier ist u ontmant // deur een jongh quant Sijn staech-doende sinnen. 