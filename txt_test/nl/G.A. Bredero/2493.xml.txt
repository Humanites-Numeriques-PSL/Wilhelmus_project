 Wilt aenschouwen met medoogen, Naer u heusheyts aert bequaem 't Gheen dat ick te clagen schaem: Laes, ghy siet de proef voor oogen Van 't gheclach, daer ick van raem In 't gedicht op uwen Naem. Ach, hoe licht is dit te mercken Aen myn quynende gelaet, De waerheyt van dees droeve staet Als ghy siet myn sotte wercken Dat 'k u volch, waer dat ghy gaet, Daer ghy nochtans myn dienst versmaet. Laestent ('t is my noch indachtich,) Steurd ick Neeringh onverhoets, Doch ick wens u alles goets: Soud ghy daerom wel waerachtich Van my begheeren meerder boets Als dees gheleden teghenspoets? Beeld 't u Vrouwelijck in, mijn vrouwe, Dat ghy oock de Vrouwen slacht, Die van Naturen sijn heel sacht, Daer ick u oock sal voor houwen, Maer wanhoop seyt dach en nacht; Wel ghesien maer weynich gh'acht. Vliet dan haestich, o myn dachten! In het herde hart, geveert, d' Inwendighe sinnen leert, En druckt vry in haer ghedachten Dat haer deucht mijn ziel verheert, Op dat haer mijn druck eens deert. Ruymt doch u quade wreethede Mijn Princes, die 't hert ghebiet, Hoe wel u slaef u dit hiet, Verschoont my doch door myn bede Soo boven 't behoor gheschiet Ghenoeght u aen dit verdriet. Coortsen hiet het lichaem schaden, Hieter Coortsen quelt myn ziel, Noyt hittigher vier en viel Om d' inwendich mensch te braden, Als min, die my ontroert hiel Het vernuft en 't beckeniel. Princes, lief, in mijn af-wesen, Denckt om my als 't komt te pas, Neemt dit lied in handen ras: Willet singhen ofte lesen Of ick u eens hulp, helas! Ick wou ick altijdt by u was. 