 Ick veracht // heel de nacht; Doch ick doe 't met rede: Want mijn gewoonlijckhede Was inde nacht, heel laet Te wand'len by der straet. Eens 't gheschacht // dat verkracht 't Ghemoet in eenichede, Dat siddrich van lede My dese borst noch slaet, Als 't hart dat dencken gaet, Lust en begeeren // willen dit beweeren Door eyghen wanen // recht, Lust tracht te leeren // begeer probeeren Mijn cleyn vermanen slecht, Dits 't begin // om den sin Hier van uyt te voeren, In speci te roeren Het stuck, en volgens dien Van 't hooren en het sien Dat my beancxst deed vlien. Inde nacht // wert ghewracht Al d'onkuysche dinghen 't Onnut geroep, en singhen Van menich droncken vent, En heeft, so 't schijnt, geen end. Den dief tracht // dan heel sacht Met list te weech te bringhen Dat sloten vast ontspringhen, En rooft al soo behendt s' Heeren straat wert geschent. Hier hoortmen crijten // daer hoortmen smijten Van 't Goddeloos gheboeft De goten en hecken // ter neder trecken 't Welck den vromen bedroeft. s' Nachts de nijt // toont met vlijt Haer moetwillighe grillen, Placken oock pasquillen, En alle boosheyt groot, Ja den verrader snoot Kiest den nacht tot 't exploot. 's Nachts men hoort // aen menich oort Honden schrickelijck huylen, Het droef ghekrijt der uylen, Der Katten naar ghecrol Als 't vervaerlijck gelol Men bespoort // en verstoort Vander dooder kuylen, De Geesten die daer schuylen, Die verschricken hen oock, Het waren en 't ghespoock 't Sijn ijdel schimmen // Wat noch schijnt te glimmen Als vier is verrot houwt De vreese klimmen // int hert, en nimmen 't Hart al sijn stoutheyt stout: Datmen siet // is doch niet, Soo men seyt gheloghen, Maer van een schijn bedroghen Staet den mensch heel bevreest, En loopt alsoo bedeest Al liep hem nae een Geest. Nacht ick haet // u voor quaet, Doot-sond' uyt u rijsen Dat wil ick u bewijsen, In u bijster heerschappy Lijt ghy die Toovery, Den dach versmaat // sulcken daat Met recht om of te ijsen; De Natuur heeft een afgrijsen Ja beeft beancxst in my, Oock in yder wie het sy. Want daer verschijnen // swaerlijck met pijnen d'Onsichtbaer Geesten swart, Die schielijck verdwijnen // leghe plaets dan vynen 't Verdoolt menschelijck hart Schuwt den dach // soo 't best mach Want 's daaghs ist claerder, 's Nachts duyster en naarder Bequaem, na haren wensch, Voor den wanhoopich mensch Die verloochend sijn Prins. Te veel stof // is hier of, Dus wil ick 't kort make Eer icker diep in rake, Segh ick in myn besluyt Dat de nacht valt te buyt Cleyne lof // verachtingh grof, Ider hoort haer te laken Want haer eyghe sake Die gheven sullicx uyt Dat dit die waerheyt duyd. Seyt hier ymandt teghen // die tijt op weghen En gaet des nachts sijn gang, Die 't snachts-gaen plegen // onversiens kregen Som een bacxjen an haer wangh, Nu wel an // laet ick dan Het teghenwerp hooren, Ick sal met open ooren Opmerck nemen vroet Mijn werck neemt in 't goet Een klerck leeren moet. 