 Vaert wel mijn Lief, mijn leven: Hoe kranck is, laes! 'tvermoghen by de Menschen, In Godt bestaet het geven Van 'tluck en heyl, dat wy den and'ren wenschen. 'kWensch dat de Heer U wint en weer, En voorspoet gheef in't varen, 'k Hoop Gods ghenade, Sal u voor alle schade Wel bewaren. O ghy weeldighe vloeden, Brootdroncken, licht, en neetlich vol beroeren, Wilt met dit buyich woeden, Des noorden wints, geen strijt, noch oorlog voeren: O Zuyer Zee, Van liever lee Laat doch u rugh doorsnyen, Wat sy door seylen, Sal weer sonder verdeylen 'tSamen vlyen. Voor d'Amsteldamsche palen Lach 'tbruyne Schip, met swarte taeckel Touwen, Dat mijn Goddin quam halen, In plaets van koets, voor 'tpuyck van alle Vrouwen, Was 'tvunstich ruym, Het witte schuym, De voor-boech nat bevochten: Maer als ghy scheyden, Mijn ooghen u gheleyden, Soose mochten. De Son met goude Stralen, Brack met ghewelt door blauwe Wolcken henen, De Winden my ontstaelen Het Schip, en lijf, die allenghs vast verdwenen, 'tHert wiert als loot, Roer-loos als doot, Door in-beeldinghs bewelven, Naer langh af-sond'ren, Soo quam ick met verwond'ren Tot myn selven. U seer verlichte zinnen, De myne Lief, in alles overstreven, Behalven in het minnen, Daer moet ghy my de volle prijs af gheven, Ick wint in gunst, Ghy lief in kunst, In wijsheyt en in reden, In aengheboren, En eyghen selfs vercoren, Brave zeden. Ghy die uyt soute baeren 'tVlam-vierich hooft onuytghedooft liet blijcken, Schift doch de gryse schaeren, Voor 'tdriftigh Schip, laat golven angstich wijcken, Blancke Goddin Voert mijn lief in De wel ghewenschste steden, En brenght mijn Vrouwe Gheluckich, en benouwe 'tHuys met vreden. Al wat een Mensch can dencken Om aen syn Vrient, of waarde lief te gonnen, Dat soud ick, troost, u schencken Waer't Godes wil het selfde my te jonnen. Ach! denckt om my, Als ick aen dy Met yverich verlanghen: Al mijn ghedachten, Die snacken en verwachten U 'tontfanghen. 