 Al mijn begeerlijckheden Gaen noch in liefde voort: Hoe wel dat mijn gebeden, Of 't alderminste woort Niet meughen zijn verhoort Van u, o mijn vriendin! Dien ick met hart, en sin, Doch hopeloos bemin. Die mint 't gheen hy moet derven, Sijn meerder, off partuur, Die sterreft voor sijn sterven, Duysent mael in een uur. Och lieff, t' valt my soo suur, Ja een hart dootlijck leyt, Dat d'onghelegentheyt Ons van den and'ren scheyt. Mijn Gaerne brant van minnen Blijft onbluslijck, en groot, Ick sal met trouwe sinnen (Hoe seer van hoop ontbloot) U lieven tot mijn doot. O soet maagdeken teer! Die ick na mijn begheer Niet ghenoegh prijs en eer. Godt weet, 't gheen voor de menschen Is onsienlijck en bedeckt, En na wat wit mijn wenschen Sich t' eenemaele streckt, En hoe mijn herte treckt Na uwe frissche jeucht, En u bloeijende deucht Is mijn ghewenschte vreucht. Moet ick (soo 't schijnt) ontberen U, om t'geen dat ghy weet, So durf ick u wel sweren Met een seer hooghen eedt, Dat ick sal draghen leedt Niet met rou-cleeders swart, Maer binnen in mijn hart, Daer 't niet ghesien en wert. Maer wou Fortuyn eens wenden, Of was 't Godts lieven wil, Een goet middel te senden Om slechten het gheschil Dat tusschen ons eens vil: Och een soo eenich stuck Sou dooden haest myn druck; Ach! had ick dat gheluck. Ick sou van blijdschap springhen, En singhen seer verblijd, Hoe dat des wereldts dinghen Verkeeren metter tijd, Tot troost van die noch lijd Van minne soet ghewelt, Eer hem wan-hope quelt, Die 't ghemoet seer ontstelt. Princes ick sal verwachten U graci met gheduld, En hoop dat ghy myn clachten Noch eens verhooren sult: Als de maat is vervult Van uwe wreetheydt straf, Die haest moet nemen af; Of ghy brenght my in 't graf. 