 Als d'ooghen schoon, Die myne siel besworen, Mijn steel-wijs noon Met anminnich bekoren, Soo moet ick doon, Soo moet ick doon Mijn wrevle moet, gheboren Wt spijt en hoon. Soo veel vermach De waertste Vrou der Vrouwen, Dien ick aensach Met al te groot betrouwen: O hart ghelach! O hart ghelach! Vervloeckt, soo moet ick houwen Die layde dach. Doen ick verkoor Om eeuwelijck te minnen, De glans en gloor Der Amstelsche godinnen. Nu is te loor, Nu is te loor 'tGoetduncken van mijn sinnen, Dat mijn quam voor. Want doen quam my Met holle hoopen asen Pluymstrijckery, Vol wints en opgheblasen Van Hovaerdy, Van Hovaerdy, En licht gheloof, der dwasen Aarts Kettery: Dit is de seckt, En dwaling van de wysen: Die 't breyn vergeckt Van jonghe en van grysen, Dien sy bedeckt, Dien sy bedeckt, Beveynst, weet aen te prysen. Daar 'thert na treckt. Ach ydelheydt! Ach nietich overmoghen Door't onderscheyt Van waerheyt en van loghen: Ben ick bekeyt, Ben ick bekeyt, En vind my selfs bedroghen Door 't quaet beleyt. Wel die met raet De saken overweghen, En voor de daet Afmercken eens te deghen Het goet en quaet, Het goet en quaet, En watter is gheleghen An't schoon ghelaet. Dat was dat mijn Soo licht'lijck kon verleyen: Ach schoone schijn! Ach troetelen! ach vleyen! Ach Maechdekijn! Ach Maechdekijn! Hoe bitter doet ghy scheyen Den Dienaer dijn? Al waer verwoedt Van nijt mijn hart ontsteken, Al soodt mijn bloedt Wt lust, om my te wreken: Een lonckje soet, Een lonckje soet Sou al de gramschap breken Van mijn ghemoet. 