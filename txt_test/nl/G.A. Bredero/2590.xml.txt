 Hoe soet singht ons de Nachtegaal Elck Vogeltje singt zijn eyghen tael Hoe sou ick my bedwinghen Mocht ick met mijn schoonliefste smal Spanceren in het Roosendal, Spanceren // lief twas mijn begeeren. Haer Oochgens bruyn, haer mondetgen root Haer Borsgens ronder dan een cloot Sy doet mijn Vleys verteeren, En ben ick niet wel in lyden groot Sy heeft mijn Hooft in haren schoot, Ghegreepen // dat block dat moet ick sleepen. Haer handetjens wit, haer vingertjens broos Mijn docht sy waeren my veel loos, Doen ick haer laest aenschoude Sy toonden my een seer lieflijcken gloos Doen ickse tot mijn soete lief koos, Met luste // Lief mocht ick by u ruste. Een troostelijck woort, moet icker ontfaen Al eer ick hier van daen zal gaen Al sout ghy my ontlyven Ick laeter soo meenighen natten traen Al over mijn bloosende wanghen gaen Met rouwe // wel eelder schoon Kersouwe. Schoon lief doet mijnder toch eens gherief, En schrijfter my toch een minnebrief, Als ick van u moet scheyden Want ghy beroofter mijn sinnetgens vijf Daer toe hebt ghy der mijn jonghe lijf, Bedurven // Liefste waer ick nu ghesturven. O Venus weest my nu ghetrou Bespronckelt my met den koelen dou, Gaarbranden al mijn leeden Snijt nu ontween, dat minne tou Ick hebt ghedragen op mynnen mou, Soo suyre // dat block wil ick verhuyre. 