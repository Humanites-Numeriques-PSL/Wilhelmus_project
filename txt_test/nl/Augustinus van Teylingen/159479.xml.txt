 Hoe wel soo moet hem lusten Een hert, dat diendt met rusten Den Heer der Heeren groot! Want waer ghy soeckt ghenuchten, Geen blijschap sonder suchten In dese wereldt snoodt. Wellust en kan niet baten, ’t Gheluck oock boven maten Met al des wereldts eer. Dit moetmen eens verlaten, Dus leert de werelt haten Al zijt ghy jongh en teer. Wy sterven sekerlijcke Te samen arm en rijcke: Wy weten tijdt noch stondt. Dus raed’ ick al ghelijcke, Leert sterven gheestelijcke Als ghy noch zijt ghesondt. Laet in u hert niet dringhen Verganckelijcke dinghen, Met ‘swereldts dienaers fier, Sy triumpheeren, singhen, Sy danssen, en sy springhen, Haer Hemel die is hier. Maer wilt een weynigh beyden, Tot dat sy sullen scheyden Met pijn en groot ghetier, Als haer de doodt sal leyden Wt dese vette weyde Ter slacht-banck vol dangier. Dan sal haer klaer verthoonen Die werelt met haer loone, Met al haer rasernij’, Haer schijnsel nu soo schoone, Haer vreughden en haer kroone Sal dan al gaen verby. Daerom, bevroedt mijn reden, En soeckt een vreughd en vrede Die namaels eeuwigh duert, De werelt wilt vertreden Met al haer ydelheden, Tot Godt u herte stuert. Hy sal u mildelijcke Van deughden maken rijcke Soo ghy wat voor hem doet, En loonen eeuwelijcke Hier na in ’t Hemelrijcke Met onverganck’lijck goet. Prins, Heer, geeft ons ghende, Pardon van ons misdaden, Geeft os uw’ graci’ soet: Wy volghen uwe raden, De werelt wy versmaden, Gheeft ons toch goeden moet. 