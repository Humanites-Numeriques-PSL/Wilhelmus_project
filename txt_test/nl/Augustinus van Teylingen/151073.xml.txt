 Aenhoort ghy maechden reyne, Iesus heeft u ghesint Hier in dit aertsche pleyne, Wt liefde hem bemint Met strijden soo verwint, V kranckheyt en natuere, Op dat ghy namaels vint, Der maechden crone pure. Boven al wilt beminnen, Iesum den Bruydegom reyn In u hert van binnen, Hier in dit aertsche pleyn, Want hy mint u certeyn, Met liefde wtghelesen, Dus wil hy oock alleyn, Die alderliefste wesen. Const ghy te recht bedencken, Sijn groote liefde soet Ghy sout hem weder schencke, Danckbaerheyt met ootmoet Zijn precioose bloet, Heeft hy gheheel vergoten, Wt hem komt alle goet, En salicheydt ghevloten. Daerom set u ghedachten, In hem tot aller tijt, En wilt seer neerstich wachten, Weest sterck inden strijt Als wijse maechden zijt, V lampen wilt bereyden. V lief ghebenedijt, Sal u in vreuchden leyden. Edel wilt u toch maecken, Met deuchden excelent, Dat boven is wilt smaken, Daer woont u lief seer jent Tot hem u herte sent, Daer hy nu is gheseten, Op dat hy in u prent, Zijn liefde onghemeten. Fier en reyn wilt u houden, Bemint die suyverheydt, Soo sult ghy Godt aenschouwen, Gelijck hy selve seyt Voor u heeft hy bereyt, Een plaetse om te rusten, Zijn hooge majesteyt, Sult ghy daer sien met lusten. Ghy maegden wilt toch wesen, Eerbaer in uwen mont Int bidden en in lesen Devotich inden gront, Maeckt hier een vast verbont, V Bruydegom te eeren, Inwendich wilt terstont V herte tot hem keeren. Hoe salich ist om minnen, Alsulck een Heere goet, Die daer verlicht van binnen, De geest met graci soet In druck en teghenspoet, Can hy patientie gheven, Hierom u beste doet, Na syne wil te leven. In als zijt niet hoveerdich, Verheft u nemmermeer, V Bruydegom is weerdich Lof, prijs, hoocheyt en eer, Hy is u God ende Heer, Voor hem wilt u verneren, Hy sal u naemaels zeer, Hooch gelijck exalteren. Keert u ooghen der sielen, Tot die hemelsche vreucht Ootmoedâ€™lijck wilt knielen, Voor hem diet al verheucht V teere jonghe jeucht In suyverheyt wilt bewaren Op dat ghy namaels meucht V met de maechden paren. Laet dese blyschap varen, Sy brengt droefheyt en pijn Maer denckt doch op de scharen Die inden Hemel zijn Die vanden soeten wijn Der vrolijckheden drincken, Aen Iesus Tafel fijn Sy puer en suyver blincken. Maechden wilt toch aencleven Desen Bruydegom schoon Hy sal u certeyn gheven Een excellente croon In synen hooghen throon, Sal hy vercieren Met nieuwen sanck idoon Sult ghy hem altijts vieren. Nieuwen lofsang verheven Sult ghy hem singen daer Synen naem zal staen gheschreven In u voorhoofden claer Dat suyver Lam eerbaer, Fonteyn van alle deuchden Sult ghy volghen voorwaer Altijt met grooter vreuchden Om desen zanck te singhen Die werelt gantsch versmaet En alle aertsche dinghen Oft ander sonden quaet Wilt altoos vroech en laet V Bruydegom aenhanghen, Die kroone delicaet Sult ghy van hem ontfanghen. Princen en Princessen Die na desen staet haeckt, Al wort hy van diversche Menschen dickmael ghelaeckt, Inwendich siet en smaeckt Die weerdicheydt van desen, Wat schimpicheydt u ghenaeckt, Ghy sult te vreden wesen. 