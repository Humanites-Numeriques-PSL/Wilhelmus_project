 Ignati vroet, Van edele bloet, Ghy zijt Kers-nacht gheboren. Als Iesus goet, In een Stall’ van ootmoet, Die u met liefde soet, Wt duysent heeft vercoren. Na ‘swerelts raet, Die pooght om baet, Socht ghy Krijchs-handel, In desen staet, Vol laghen ghy nu gaet, En loopt in doodes graet, Na vrede keert u wandel. Petrus verscheen, Ghenas u been, Maria Godes Moeder, Verkreegh voor heen, De suyverheyt met een, En toonde u met vreen, Haer kint voor een behoeder. ’t Crijghs ghewaet, Ghy haest verlaet, En hinght ten thoone, Te Montserraet, Met een vrolijck ghelaet, Liet varen ‘smenschen praet, Om de hemelsche croone. Nae ‘theylich Landt, Liept ghy ter hant, In arm Pelgrims cleeren, Christus playsant, Verscheen u triumphant, Als men u sloech ter kant, En wilde doen weer-keeren. Buyten Parijs, Vol eer en prijs, Hebt ghy Godt trouw gegeven, Als seer onwijs, Den Achtsten ouden-grijs, Weer stont het claer bewijs, Want Godes Kerck verheven. Aen Tibers Zoom, Quaemt ghy te Room, Om mannen uyt te lesen, Tot haet en schroom, Vander hellen vloed-stroom, Maer Iesus, seyde, vroom, Ick sal u hulper wesen. Verre bekent, Seer excellent, De Societeyt Iesu, Haer fondament, In veelen in-geprent, Hebt ghy in Godt vol-endt, En Satan seyt, ick vrees’ u. Den Aposstaet, Luther vol haet, En vleeschelijcke lusten, Die boos van daet, Verliet sijn hoghen staet, En stroyde Ketters zaey, Alles bracht in onrusten. Als oock Calvijn, Den vos seer fijn, Die door loose kroken, Op dien termijn, Quam spouwen ‘thelsch fenijn, Onder Gods leeringhs schijn, Hebt ghy den neck ghebroken. Francois Xavier, Den eed’len saphier, Is door u ghesonden, Vol Hemels vier, Na Indien van hier, O door des Gheests bestier, ’tEuangeli te verkonden. V soet advijs, Was al tot prijs, En meerdere Godts eere, Een licht exquijs, Met der stralen uyt-rijs, Na ‘sHeylicheyts bewijs, Scheen uyt u aensicht veere. D’Engelen bly. Met melody, Heeftmen daer hooren singhen, Twee daghen vry, Als u tombe ter zy, Werde ghedraghen by Den Autaer, daer zy gingen. Princelijck man, Die’t quaet verwan, Om het goet te verwerven, Als wy hier van, Moeten elders komen an, Wilt ons toch helpen dan, Roomsch Katholijck te sterven. 