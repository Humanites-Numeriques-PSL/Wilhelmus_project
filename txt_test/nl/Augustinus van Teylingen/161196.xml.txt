 Menedighe wereldt, valsche verrader, Gheeft my mijn hert dat ghy hebt gherooft Ick sal dat schencken mijn Godt mijn Vader Want ghy gheeft niet dat ghy belooft V valsch cieraedt En schoon ghelaet Bedeckt een ziel-quetsint fenijn En in het eynd gheeft het de helsche pijn. Ellendig mensch oopent u oogen En laet u doch verleyden niet Gelijc daer meenigh wort bedrogen Die alleen uyterlijc aen-siet Ick hebt gheproeft En my bedroeft Hoe nau dat ick was in u strick gebracht Ende in mijn boosheden geheel versmacht. Mijn God ick wil my tot u keeren En laetent al dat ghy niet zijt Ick wil de wereldt abandoneeren De wijl het noch voor my is tijdt Ick sie soo veel, Diet beste deel, Die verkiesen en oock de wereldt af gaen Ick hoope ghy zult my oock niet versmaen. Gelijck een Tortel-duyfje reyne Van sijn gheselschap hem heel afwent Als hem sijn Geytgen laet alleyne Tot dat het weerom comt present Soo ghy alleen, En anders gheen Mijne toe-vlucht Bruydegom soet Die my inden geeste verheugen doet Mijn oudt geselschap wil ick verlaten Een eenigh herte bemint mijn Godt Al gaen de menschen daer af praten Al drijft de werelt hier mee sijn spot De eeuwigheyt, Hier voor bereydt Is dit niet duysend-mael meerd’ weerdt Het is niet tijdtlijck dat mijn hert begeert Reynichett puer en simpel wesen En diep ootmoedt geeren veracht Zijn het cieraedt des ziels gepresen Veel costelijcker als s’werelts pracht Dat is de baen, Dien ick moet gaen Al is het hard en swaer voor de natuer Een rechte Minnaer en valt gheen dingh zuer. Yverich int gebedt aen-dachtich Voorsichtich wijs in alle mijn doen Dickmael mijnm groot Minnaer gedachtich In stage voort-ganck van deughden spoen Oprecht van grondt, En heus van mondt Sonder beveynstheyt en valschen schijn Soo moet een Bruyt van Christi altijt zijn Treckt my stercke Minnaer der zielen Oft anders is mijn opset niet Ick kan mijn boosheyt niet vernielen Als ’t niet deur u gracy geschiedt Ick wil wel sterck, Stryden in’t perck Helpt my maer met u machtighen handt Hout en ontsteeckt in my meer innen brandt Adieu nu wereldt ‘tis tijdt om scheyden Nu eer ick mijn Minnaer van grooter macht Sijn hulp en troost wil ic verbeyden T’is langh genoech dat ghy na mijn wacht Voor and’re lieght, En die bedrieght Met sijn vermomt aensight en valschen schijn Adieu het moet nu ooc gescheyden zijn 