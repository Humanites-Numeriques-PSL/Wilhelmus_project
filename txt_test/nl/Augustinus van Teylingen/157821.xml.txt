 Groetse allegaer, die Maghet uyt Iesse ghesprooten Die bloem eerbaer // suyverlijck van coleur, Met gratie claer, menichvuldich over-gooten, Sy is voorwaer // die Maghden eenen fleur Als balsem en caneel // soo gheeft sy soeten geur, Sy is een bloem der bloemen goet, Haer naem is om te noemen soet, O claer Fonteyn, bidt voor ons alghemeyn. Schoon van cieraet // zijt ghy schoon bloem ghepresen, Lieffelijck ghy staet, in des Konincx prieel, Al u ghewaet // is Hemels uytghelesen, Seer delicaet // is u schoonheydt gheheel, Boven Magdalena hebt ghy het beste deel, O reyne Maeght der Maeghden fier, Die Godt sonderlingh behaeghden hier, Maeghdelijck greyn, bidt voor ons al-ghemeyn. Hoogh inden troon, zijt ghy schoon bloem verheven By uwen Soon, regneert ghy triumphant, Die is u loon // eeuwigh met hem te leven In vreuchden schoon, aen sijne rechter handt, Boven die Enghelen, is uwen stoel gheplant, Ghy zijt zeer wonderlijck verciert, V Feeste Arm en Rijcke viert, In dit aerdtsche pleyn, bidt voor ons al ghemeyn. O Lelie net, ghy zijt suyver en puere, Geheel sonder smet, Roose van Iericho, Schoon violet, u leven is een figure Tot een Spiegel geset Ã´ Maria Virgo, Tot u soo roepen wy kinderen van Eva, Weerdighe Princesse fijn, Wilt onse voor-spraker zijn, Want wy zijn cleyn, bidt voor ons al ghemeyn. 