 Christe waerachtich Pellicaen, Een Pellicaen ghepresen Ons vleesch hebt ghy genomen aen, Ghy wild’ ons broeder wesen: Ghy hebt u borst open ghedaen, V bloet hebt ghy uyt laten gaen, Om ons al te ghenesen. Ghy zijt voorwaer dat eeuwich broot, Fonteyn van ‘teeuwig leven Al zijn wy naer de siele doot, Door u soo wort verdreven Alle ghebreck, en alle noot: Die u ontfanght, al is hy bloot, Rijckdom wort hem ghegheven. O soeten Heer’, o Vader goet, O Heere der heyr-krachten, Ghy komt betalen Adams boet, Verlossen all’ gheslachten: Maer Heer hoe schinckt ghy overvloet, V precieus en dierbaer bloet! Och laet ons dat groot achten. ’tIs een waerachtich Sacrament, Dat Iesus selfs instelde, Eer dat begonst sijn groot torment, In’t klaer hy dat vertelde, Dat is een spijs seer excellent, Neemt nut mijn lichaem ongheschent, Aldus hy dat bevelde. O Iesu zijt ghebenedijt, Dat door vijf woorden krachtich, Een suyver broot sonder respijt Wort u persoon waerachtich: Ketters die ongheloovich zijt Weest toch ghedachtich t’allen tijt, Dat Godts woort is almachtich. 