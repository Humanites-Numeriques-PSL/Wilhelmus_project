 VErheucht u al iubileert, Verdrijft droefheyt, wilt u verblyden, Vrou Bruyt die ghy langh hebt begheert, Die u gebracht heeft in veel lyden, Die hebt ghy nu by uwer syden, Bevanghen gans met uwer min, Dit ist dat ghy op ander tyden, Soo vaeck ghewunscht hebt in u sin. Al hebt ghy eerst wat teghenspoet Gheleden, tsal nu beter wesen, Al hebt ghy eerst deur minnen gloet Ghebrant, dat sal hy u mitsdesen Wtblusschen end' sal u ghenesen, Vant vyer dat u soo seer versmacht, T'is gheen perijckel en wilt niet vresen, Ghy sult weten desen nacht. Voorwaer ghy zijt gheluckichlijck. Dat God u een man heeft ghegheven, Die in cloeckheyt seer wijselijck, Te boven gaet end' in zijn leven Gansch gheen oncuysheyt heeft bedreven, Bemint hem soo salt u wel gaen, Hy sal u oock in liefd' aencleven, Adieu hier meed' heb ick ghedaen. 