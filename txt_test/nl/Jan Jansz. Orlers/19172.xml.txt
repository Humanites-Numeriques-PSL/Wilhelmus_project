 O Ghy schoonste der Goddinnen Die dijn woonplaets houdt omhooch, Die door t'soet fenijn der minnen Spannet dijnes Kindes booch, O Goddinne die den brandt, Spreydt tot aen des VVeerelts candt, Tot des VVerelts groote palen Stort ghy dijne vvreede stralen. Die de Maechdekens doet suchten Met so menich droeve pijn, Dicwils hopen end duchten, Als sy overvvonnen zijn; Als het hert droef boven maet, Buyten toont een blyd' ghelaet, Als het hert so weeck van binnen, Onghestadich is van sinnen; Dat de tranen neder dalen, Door de droefheyt ende vreucht, Als sy dincken om de qualen Als haer dese blijschap heucht: Als den douw die op het padt Maeckt het drooghe grafken nadt, Leeckende van boven neder In het schoone somers vveder. Noch een heeft voor dy ghekeeret, Haer onstuymich hart ghemoet, Noch een heeft dijn rijck verheeret, VVant ghyt doch al temmen moet. Selfs de voghels al te gaer, Die daer vlieghen hier en daer, Die daer op de tackskens springhen. En door dijne pijlen singhen. Anna schoon die bloem der bloemen Met haer lipkens van corael. Door haer aenschijns claere strael, Die soo menich heeft doen schroemen Als een roosken dat op t'velt Uant een maechdeken ghestelt, Als een roosken dat ten toone, Spreydet sijne roode croone. Sy comt voor het huys ghetreden Snevvit en van schaemte root; Sneevvit, als snee die vertreden Noyt en vvas op s'aerdtrijcks schoot. Als de Maene die by nacht Over al vertoont haer cracht, Sietmen haren glans uyt steken By de ander vergheleken, T'is nu tijt comt hier ghetreden Siet den Ionghelinck verwacht, Daer ghy veel om hebt ghebeden, Al ist' dat ghyt' nu niet acht: Anna comt doch in ghegaen Dat hy dy nu mach ontfaen, Die ghy niet en connet haten VVant het mach dy toch niet baten. Lang te toeven end' te dralen Is dy doch een meerder pijn, VVilt dan comen in de salen Daer ghy willecom sult sijn. Ghy sult proeven, ende sien, Hoe gheluckich sijn de lien Die haers herten moetheyt blussen Op soo soet en lief'lick cussen. Ueecht die tranen die daer rollen Uan dijns oochskens claere glans, Ueecht dijn oochskens soo gheswollen, Ende laet eens gaen den dans. Van dijn Maechden groot en cleyn Die daer volghen dijne treyn, En rontom dijn lichaem sweven, Om den Ionckman te doen beven. VVilt ghy met bermherticheden Toch een weynich sijn versoet, En verhooren de ghebeden Die hy stort van ghans ghemoet. Och hoe schrick'lick ende wreet Js een Meysken dat wel weet VVat een Jonckman heeft te lijden, End' en can haer niet vermijden. Maer ghy gaet ten lesten henen Sluypend' in de camer sacht, Als een blomken eert verdwenen Buyten inden velde lacht. Bruydegom sijt nu verblijt VVant het sal haest wesen tijt, Dat ghy met dijns Liefkens handen Sult ontdoen sien al dijn banden. Toortsen suldy niet doen bilcken, Ofte keersen in de nacht, Anna die salt' al doen glicken, Met haer oochskens stercke cracht. Soo ghy soeckt een Diamànt, Reyst niet wech in verre lant, Hare Lipkens naer ghelieven Sullen dy daer in gherieven. Hebdy in Yvoor behaghen Dat den Indiaen verleent, Uan haer tanden wilt niet claghen Sy zijn witter alsmen meent; Oochskens ende Lipkens glat VVat brenght ghy voor eenen schat In des Ioncmans moedich herte Lavende hem in al zijn smerte, VVidy dan dijn smert verlichten Bruydegom en droeve quael, Laet uyt trecken weer de schichten Die dy heeft ghequest eenmael, Dat die weer den brandt uyt ghiet, Die dy bracht in dit verdriet, Comt bijt vyer om weer te wesen, Als te vooren ghans ghenesen, Die hier nu niet hebt verloren VVilt wat van de deure gaen; VVant den Bruyd'gom heeft ghesworen Datter gheen sal maecht uyt gaen. En dit werck sal wel gheschien, Tusschen dees twee jonghe lien, Sonder hulp sal hijt' uyt voeren Diet' heeft derven eerst aenroeren. Maer ghy dochter schoon der schoone Die nu moeder haest sijn sult, Uoor een maechdelicke croone Die den tijt nu heeft vervult; Sal hy u veel maechden haest, Soo ghy niet en sijt verbaest Ende jonghe dochters gheven, Die dy dicht aen sullen cleven, Ende dy soo veel verblyden Als sy loopen hier en daer, Iuychen lacchen en dijn pijne Laven, als ghy soo veel paer Rontom dijne witte borst, Sult sien leschen haren dorst, Dijnen hals met vreucht omringhen, Ende voor dijn aenschijn springhen. Suldy dan noch eenmael vraeghen Nae dijn maechdom ô Vrou Bruydt? Suldy dan noch sorghe draeghen Om te ghaen te camer uyt? Neen neen neen maer ghy sult sien, Dat dijn oochskens die de lien Nu in dy alleene prijsen Sullen in dijn kinders wijsen, Och hoe sal dijn hert dan springhen Uan veel vreuchden overtast, Als ghy dinckt om dese dinghen Buyten alle sorgh' en last: Dat can dy doch een alleen, Gheven, ende anders gheen, Die ghy nu noch soeckt t'ontloopen, End' met beden uyt te coopen, Maer ick sie de meyskens willen Alle sijn in dese staet, Datmen haer niet can ghestillen, Alst naer hare wille gaet, Siet ghy maer ô Ionckman dan Dat sy ghans niet claeghen can Sonder ook naer haer te beyden VVilt haer rechten en bescheyden. 