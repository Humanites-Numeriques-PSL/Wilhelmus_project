 O gheluckighen nacht, Gheluck soo lanck verwacht, Dat ons nu wordt ghegheven, Dit kindt groot van macht, Waer d’Enghelen over al, Singhen met soet gheschal, Gheluckigh is den Mensch, Die vre soeckt boven al. Wonderlijck is dit werck, Soo ick t’wel aenmerck, Dat een Maeght wordt Moeder, Sonder pijn oft smert, Waer om d’Enghelen al, Singhen met soet gheschal, Gheluckigh is den Mensch, Die vre soeckt boven al. In Betlehem die ste, T’kindt en de Moeder me, Sullen wy gaen soecken, Mijn Ziel weest te vre, En hooren d’Enghelen al, Singhen met soet gheschal, Gheluckigh is den Mensch, Die vre soeckt boven al. O soete lieve kindt, T’welck mijn herte bemindt, Hoe licht ghy hier verworpen, Soo naeckt inden windt, Ghy komt uyt s’Hemels Hof, O kleyn kindt grooten Godt, Wilt rusten onder ons, Die niet en zijn dan stof. Wilt dan menschen al, Komen naer desen stal, Wy sullen daer aenbidden, Dat kindt Godt van al, En sien d’oodtmoedigheydt, Van dese Majesteyt, Die wordt op wat stroy, In een Kribbe gheleydt. 