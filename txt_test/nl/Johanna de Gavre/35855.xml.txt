 Oock mijn Bruydt mijn Schoon Vriendinne Licht ghy al in uwe rust, Ick ben heel naer u verlust, Wilt my nu in laeten, K’staen vol kouw en vol grouw, Op dees droeve Straeten. Mijn Hayr Vlechten zijn bedropen, Van de druppelen van den nacht, Soete Duyf u wel bedacht, K’sou daer gheeren binnen, Met u zijn Liefste mijn, Spreecken van het Minnen. Wie komt hier den Meester maecken, Ende cloppen hier soo hert, Is dat niet een drollighe pert, My soo te verrassen, K’heb eerst reyn de voeten mijn, Desen nacht ghewassen. K’heb mijn Dencken vast ghesloten, En de grendels zijn daer veur, Adieu Lief ick gaen dan deur, Met veel vrees bevanghen, Liep de Bruydt ten Bedden uyt, Maer te sien sijn ganghen. K’en had voor-waer dat niet gheweten, Dat ghy soo gauw door soudt gaen, K’hadt veel beter op ghestaen, En u in ghelaeten, T’is nu tijdt, op met blijdt, Soeckt hem langhts de Straeten. Mijn Ziel was by naer besweken, Doen den Liefsten Minnaer sprack, Maer ick soeck te seer t’ghemaeck, K’was te Sacht gheleghen Liefsten Heer voor desen keer, Komt u Bruydt eens teghen. Wachters hebdy niet vernomen, Mijnen alder Liefsten Vrindt, Eenen die mijn Ziel Beminde, Wachters, wat sal dees ghebreken, Wat weten wy van wie dat ghy Zijt door Min ontsteken. Arm Bruydt wat sal ick maecken, Soo ick blijven moet alleen, Ick sal sterven van gheween, Maer mocht ick u vinden, K’sou vaillant, met eenen bandt, Mijn aen u gaen binden. 