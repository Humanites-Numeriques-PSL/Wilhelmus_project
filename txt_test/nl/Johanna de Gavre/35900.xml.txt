 Soeten Heer ghy zijt ghebaert, Van een Maghet jonck bejaert, Liefste kinnen soetste vrinnen, Liefste mijn mocht ick maer eens by u zijn. K’wou wel alder soetste Lam, Dat ghy noch eens ter wereldt quam, Dat ghy wilde wesen uyt ghelesen, Broerken mijn ick sou Maseurken zijn. Dat ghy wildt zijn dat soete wicht, Dat t’onsent in de wieghe light, Ick sou sonder quelen met u soo spelen, Stil en alleyn tot dat ghy in slaep sout zijn, Kindeken ick sou in uwen slaep, Van u stelen tot mijn groot vermaeck, Menigh soentien van u montien, Naer mijn lust, Tot dat waer mijn wensch gheblust. Als ghy dan gheslaepen had u meugh, Dan sal ick u gheven eenen teugh, Dan sal ick u draghen, Sonder vraghen, Voor u dorst, Aen mijn Moeders lieve borst. Kindtien als ghy wilde spelen gaen, En noch niet en kost alleene gaen, Dan sou ick u leyen, En met u vermeyen, Op de straet, Iae dat waer mijn meest vermaeck. Oft ghy waert in hitte oft in kouw, Ick sal altijt blijven u ghetrouw, Ick sal voor u sorghen, Avont ende morghen, En altijdt, Al waert voor een eeuwigheydt. 