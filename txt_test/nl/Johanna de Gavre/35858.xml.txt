 Vliedt alder-liefsten Iesus soet, Seer neerstelijck en stranghe, Ick ben nu te ganghe, Wacker op den voet, K’en ben niet die ick pleghe, Ick en blijve niet, Ligghen onder weghe, Soo ghy self wel siet, Het Snoer van uwe Liefde schoon, Dat ghy my hebt ghegheven, Heeft my op gheheven, En ghemaeckt ydoon, Om van deeghs te gaene, Met mijn lichaem teer, In der deughden baene, Deughdigh langhs om meer, Hebt ghy tot deught my leeren gaen, Wilt gratie my aenknoopen, Om te leeren loopen, Tot de deught seer saen, In t’gaen heb ick smaecken, Maer in t’loopen sal, Ick my meer vermaecken, In vreught over al. Vliedt als een Hert jongh voor uyt, Op de gheberghten blije, vol van Specerije, En van alle kruydt, Maer als gh’u gaet roeren, Ghy moet my hier bien, Vwer Liefde snoeren, Anders ghy moght vlien. K’en magh u dees vrijheydt niet gheen, Ghy zijt my al te gauwe, T’is noot dat’k my hauwe, Aen u hier beneen, Laet het u believen, En maeckt gheen gherucht, Wilt m’hier in gherieven, Doet met my de vlucht. Godt die op voet my hebt gheset, Laet my houden u stringhen, Tot dat ick can springhen, Over t’sdeught belet, Dan soo sal ick trachten, Tot den Bergh des deught, Daer sal ick verwachten, Vwe schoone vreught. 