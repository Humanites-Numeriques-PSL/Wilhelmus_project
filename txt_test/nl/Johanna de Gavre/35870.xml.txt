 En sal ick dan nimmermeer, Komen u aen te schouwen, Boven in s’Hemels Landauwen, Waer naer ick verlangh soo seer, Siet ick wensch met al mijn krachten, En mijn sinnen alle gaer, Laet noydt zijn uyt mijn ghedachten, V schoon Goddelijke Sael. Siet ick klaegh ick sucht ick ween, Om dat ick dagh ende nachten, Altijdt gheeren sou betrachten, Naer u mijnen Godt alleen, Maer my dunckt ick werdt beneden, Van de aertsche Schepsels al, Hadden gheerne dat ick besteden, Aen hun mijn liedtmaten al. Maer het sou zijn eenen quaeden keer, Dat ick my aen hun sou gheven, Daer ick nochtans heb het leven, Ontfanghen van u o Heer, Maer ick jaegh dat uyt mijn sinnen, En ick segh tot d’ijdelheydt, Dat ick maer alleen wil Minnen, V mijn Godt voor eeuwelijck. Iesus soet ick bidde voortaen, Laet my altijdt zijn ghebonden, En in u soo zijn verslonden, Dat ick noyt van kan gaen, Bindt my vast met uwe banden, Aen u met een blij gheschal, In u Goddelijcke handen, Iesus soet beveel ick t’al. 