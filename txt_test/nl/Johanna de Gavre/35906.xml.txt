 Daelt neer uyt s’Hemels troon, Ghy Enghels gulde scharen, Wilt u verklaren, En croont de Maeght, Die naer haer loon den rom der Maeghden draeght, Met eenen Gulden Lauwerier, Met witte Lelien en Eghelentier, Met roode Roosen, Die door liefden bloosen, Wilt becroonen hier. Ridderspoor Hyacine Sonckilsen Martegoenen, Goublom Pioenen, Blomen van damas, De schoon Sennoffels en den Serfas Oock Lelien van de suyver min, Wilt Enghels stroyen voor dees Coninghin, Thymes Narsissen Palm ende Lissen, Dat is mijnen sin. Sy weerdigh is ghekroont, Het hooft verciert met deughden, Waer in verheughden, Haren Bruydegom, Die haer in t’Hemels Hof heet willecom, Want sy de Bruydt is ende Maeght, Die oock den Palm tack van victori draeght, Wilt suyver Zielen, Voor dees Maghet knielen, Want sy Godt behaeght. 