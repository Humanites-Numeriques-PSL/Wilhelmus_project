 Wat sal ick voor mijn selven gaen verkiesen, Te minnen d’Aerde oft het Hemelrijck, Wil ick versmilten oft wil ick verbriesen, Wil ick zijn arm oft wel worden rijck, Ick vinde in desen keus. Verschil groot boven maten, Soo ick wil wesen heus, Ick hem laten. Ick wordt nochtans ghedwonghen te verkiesen, Het een oft t’ander stellen aen d’een sy, De wereldt soo het schijnt sonder verliesen, Wilt dat ick mijn de Schepsels alderley, Hoe soudt ick dat bestaen, Een ander gaen te minnen. Den Minnaer laten gaen, Waer vremde sinnen. Als ick nochtans van twee, een moet aenveerden, Segh ick met David met een bly gheschal. Wat wil ick in den Hemel of op der Aerden, Niet anders dan u minnen Godt en al, Ghy zijt mijn eenigh goedt, Mijn hop’ mijn vreught mijn leven, Tot wien mijn Ziel met spoet, Wordt heel ghedreven. Ick sien daer sijnder veel die my benijden, De Wereldt treckt my noch met haren draet, Met veel quay listen komt sy my bestrijden, Sy doet verwijdt dat ick ben opstinaet, Sy stelt my voor de oogh, Plaisier menigh der leyen, Maer allen hun vertoogh, Kan my niet blijen. Adieu dan wereldt met al u wellusten, Adieu dan ydelheydt met uwen schijn, In mijnen Godt wil ick alleen gaen rusten, K’sal my aen hem ghebonden houden reyn, Ick kiese hem voor mij deel, Daer ick op sal gaen bouwen, En wil op hem gheheel, My gaen betrouwen. 