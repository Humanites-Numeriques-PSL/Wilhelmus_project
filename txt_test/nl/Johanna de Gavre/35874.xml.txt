 O Iesus spandt u booghsken wel, Maer niet te fel, En wilt mijn hert doorschieten, Laet vry in vlieten, K’houdt voor Minne spel, Want ick vertrouw als ick sal zijn omvanghen, Met uwe Min dat ghy my sult ontfanghen, Want t’is my groot vermaeck, Te zijn van u ghewondt, Daer naer ist dat ick haeck, Want dan ben ick ghesont, Dus schiet u Pijlen ras en snel, Ick sal het wel verdraeghen, Want als ick met u speel, O Heer dan gaet het wel. Iae Bruydt en noyt my niet te sterck, Tot sulcken werck, Ghy meyndt vol soetigheden, Ras in te treden, In het Minne perck, Want als ick ben van sin, In’t hert te glijden, Gheve ick mijn Pijlen, Van mijn Kruys en lijden, Soo ghy met my wilt wesen in de soetigheydt, Soo moet ghy eerst-mael smaecken van de bitterheyd Hoe wel voor jemandt die het kendt, Acht het voor Minne loncken, Die in de Min sijn droncken, Sijn het meer ghewendt. Iesus als ghy mijn herte raeckt, En dat door blaeckt, Met t’vier van uwer Minnen, Soo dat mijn sinnen, Sijn gheheel gheraeckt, Dan ben ick blindt, K’en weet dan van gheen klaeghen, Al t’gheen ghy my toe seynt, Sal ick verdraeghen, Gheen lijden ofte pijnen, Sal my zijn te swaer, Al moest ick heel verdwijnen, Liefste als ick maer, Ghenieten magh dat groot faveur, Dat ghy den naem wilt vueren, Dat ghy tot alder uer, Sijt mijnen serviteur. Ick heb mijn pijlen ras en snel, Gheschoten wel, In t’herte van Mater Therese, Die uyt ghelesen was te vreden wel, Doen ick haer ghewondt sy en kost niet derven, Het lijden oft sy wilde liever sterven, En ghy mijn uyt verkoren, Wilt ghy wesen mijn, Soo moet ghy in lijden, Oock te vreden zijn, Och jae mijn Lief mijn Minnaer soet, Ick stel my in u handen, Glorie ende schande sullen my zijn soet. 