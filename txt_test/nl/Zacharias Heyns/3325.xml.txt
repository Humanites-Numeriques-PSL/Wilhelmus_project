 OOrlof nu broeders al ghelijcken, Hier vergaert in't Haerlems dal, Ghy hebt ghethoont, dat Trou moet blijcken By 'tSpeelcooren in't ghetal, Dus Princen al groot ende smal, Die dees feest hebt gheordineert, Wy u bedancken, edel rancken, Oock die Const hebben vereert. Orange lely hooch verheven, Hier ghevlucht in't Hollants pleyn, Wilt In liefd' groeyende nu leven, Aensiet de jonckheyt ghemeyn, 't Rood roosken reyn, dat hier certeyn Die Const verclaert seer hooch gheacht, Die Hazelieren oock verceeren Die Const, dus Aensiet Gods cracht. 'tVVit Acoleyken waert om prijsen, Toont dat Liefd' es 'tfondament, d'Aeckerboom gaet med' Const bewijsen, En Aensiet Liefd' sonder ent, Hem maeckt bekent, alhier ontrent, VVt levender jonsten vermaert, Lavendel bloemen, om te roemen, Rethorica soet van aert. Men sach tot Conste herwaerts sporen: Want het was VVt liefd' bestaen, d'Edel Lely onder den dooren, 'tGalis bloem deed' sulck vermaen, Wt conste plaen die men nam aen: Want sulcx was VVt liefde versocht, Dees feest met minnen te beginnen: Want 'thert was met const bedocht. 'tGout bloemken uyt jonsten begrepen, En 'tCoren bloem met gheneucht, Des Sonne bloems schoon schijnend' strepen Toonden oock Noyt meerder vreucht, Noch was verheucht met const en deucht Liefd' boven al, den VVijngaert eel In liefd' ghetrouvve, sonder rouwe, 'tVVit Angier met const gheheel. Oorlof ghy Princen naer 'tbetamen, Liefd' moet blijcken voor en naer, Ons slechte const en wilt niet blamen Van 'tgoetwillich Coren-aer, Wilt openbaer wt liefden claer Rethorica eeren seer soet, Laet liefde schijnen, wilt u pijnen Te toonen den Armen goet. 