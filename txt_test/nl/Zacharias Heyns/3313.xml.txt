 O Mensch o Eedel dier, Die door Gods gaven hier Nu ontfanghen heeft Dit tydt'lick leven swaer. Ledt op de goe manier Vws vvandels vroom bestier, Deuchd' u dan aencleeft In al dijn handel claer. End' u te recht versint, Dat soo ghy Liefde vint In Christum t' eenich hooft, Om daer in vast gelooft, V dan met troost verbint, Aen zijn Leden verdooft. Wilt door 'tghelove soet, Mit vlijt, ijver en spoet, Christi lede, teer Van u schatten hier voen. Want al het aertsche goet Dat Christus u hier doet, Sult ghy meer en meer Verwerven en bevroen: Siet doch daer mede maect Goe vrienden, eer ghy raect Te sterven in dit dal Of u opcomen sal De doot, die bitter smaect Tot uwen ongheval Want Christus, selfs belijt, Dat wie hier in sijn tijt Den armen mild' deelt Dat hy 'tleven verwerft, En dat hy met groot vlijt Den macht sijns vyants strijt Tot gheen schaede beveelt, En sijnen druck afkerft: Oock door ghenade groot, De sulc vry van aenstoot, En sijn sonden bedect Daer me hy is bevlect, Al warense bloet root, Sulck lieft' hy tot ons strect. Dus lieft ghy Christus wis Die ons verlosser is, Soo sal uwen licht In duysternis op gaen, Soo ghy met een hert fris Met voetsel niet gaet mis, d'Armen u verplicht Die hier sijn seer belaen: En ghy 'tooch daer op hout, Voorseecker hy aenschout Godes rijck eeuwicheyt, En sijn seghen bereyt, V tijt'licken bedout, Tot op 'taertsche afscheyt. Wilt Princhen alle t'saem Betoonen aenghenaem, Dat hier Trou met Liefd' moet blijcken 'tallen stont, Als een deuchd seer bequaem Oprechtich sonder blaem, Die niemant en griefd', Men is 'tfondament ront. Steect u milde hant uyt, Leght in tot een besluyt Voor d'oude mannen, swack, Op dat die met ghemack Bhenutten de virtuyt, Van u gelt, goet en pack. 