 Bewijst al liefde groot en cleyn, De arme leden nu ghemeyn, Van Cristum dier bevolen, Want ghy in hem sijt een lichaem, Als kinders goet, doet dienst bequaem, Tot troost voor die noch doolen, lieft ghy u behoeder het hooft, Dat ghy in hem oock recht gelooft, Bewijst barmherticheden, Dan zijn leden veel in 'tghetal Voor die nu troost behooven al, Spijs mildich tot hen eden. Lenet u naesten in ootmoet, Neemt haerder aen ras metter spoet, Maeckt u vrienden op aerden Van d'onrechtvaerdighen rijckdom, Godt salt u loonen wederom In zijn woonstee vol waerden, Daerom speurt barmhertich te zijn, Ghy vint barmherticheyt oock fijn, Het leven ende eere, Dus siet u broeder vrientlick aen, Wilt doch totten bedruckten gaen, Troost hen u leden teere. Die benout en ellendich leeft, Crepelen oude blenden gheeft, Der heylsaem huysghenooten, Doch gaerne weest herbergich haer, Ghedenckt aen den verdruckten swaer, Als meed' verdruckt, verstooten, Daerom u arme leden troost, Dat hen ghebreck u mede noost, Eert den Heer van u goede, Door liefde tot u naesten hier, Bemint hen als u selven fier, Met eenen blijden moede. Met broederlicke liefde cloock, Doet tot u leden nu versoock, Met milde caritaten, Want soo wie hier nu mildich sayt, Dat die oock seer mildichlick mayt, Dus troost die desolaten, Soo sal u licht door breecken snel, Al door die duysternisse wel, God sal u doorgaens leyden, Sult zijn als een springent fonteyn, Diet noyt en feylt aen water reyn, Dus biet troost sonder beyden. Ghy princelicke borgers schoon, Ghedenckt wat ghy vercrijcht tot loon, Hebt ghy soo lief de Armen als u selven, dit wel versint, Ghy wert gheseghent oock bemint, V troost sal God erbarmen, Die ghy zijn leden hebt ghedaen, Hy sal u in zijn rijck ontfaen, Soo Schriftuyr gaet bewijsen, Als ghy hier troost d'Armen toeveucht, Gy 'tloon verwacht, Noyt meerder vreucht, En eeuwich veriolijsen. 