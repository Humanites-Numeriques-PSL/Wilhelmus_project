 Ghy alle die daer Christum roemt, Die door 'tgheloof u selven noemt Te sijn sijn ledematen: Al ist dat uwen mont uytspreect Dat Godes lijefde in u steect, Ten sal niet connen baeten, Soe ghy aensiet ws broeders smert, En sluytet voor hem toe het hert, Soo dat hy blijft in rouwe. Maer laet u roem niet ijdel sijn, Sterckt u gheloof met daden fijn, Soo blijncket uwe trouwe. Denckt hoe u Christus heeft gherijft, Siet aen sijn grondelose lijefd', De schatten der genaden. Die hy soe rijcklick heeft ghestort, Op dat ghy (door sijn lijden) word Van s'doots Verderf ontladen: Merckt hoe hy met sijn dierbaer bloet, V arme ziele heeft gevoet, Bewasschen en herschepen: Soe dat ghy blijft tot aller stont In Godes heylsaem reyn verbont Met lijf en zijel begrepen. Als u ghemoet dit overleyt, Ghedencket dan wat danckbaerheyt Ghy weder sult betonen: Laet hert en sin dan sijn beducht, Hoe ghy (met weder-liefdes vrucht) Sijn liefde sult belonen. Hy will gheen reuck noch offer-werck, Maer dat ghy sult (in liefde sterck) Barmherticheyt bewijsen, Dat ghy sult houden s' vryheyts wet, Den armen (in sijn plaets' geset) Hier cleeden ende spijsen. Dat is hem lief en waerd ghedaen, Gewis wil hy sulckx nemen aen Als aen sijn selfs persone: Want t' water datmen d'armen schenct In sijnen naem, hy steeds gedenct Selfs in des Hemels troone. En die der liefden werck uytricht, Diens licht sal hy het claer gesicht Des daeg'raets sijn geleecken: Gods liefd' hen van 'tverderf bevrijt, Sijn zijel besprengtse t' aller tijt, Als soete water-beecken. O Princen saijt u gaven dan Hijer onder d'armen ouden man, Soe ghy te doen sijt schuldich: Wie op der armen acker sayt, Voorwaer met vreucht hy weder mayt, De vrucht sijns saets thien-vuldich. Daerom uyt liefd' hun dorst doch laeft, Hun leven in u kist niet graeft, V pont wilt wel besteden, Maeckt dat u hulp nijet langh vertooft: Maer soo ghy lievet Christum 'thooft, Soe troost dan oock sijn leden. 