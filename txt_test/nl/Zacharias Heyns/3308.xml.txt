 Dye wil een Christen zijn, Zal tot elcken termijn Betoonen naer zijn macht Aen d'armen zeer bedroeft Zijn liefd' met bly aenschijn, Soo salmen kennen fijn, Dat Christus werdt geacht Den armen leeden 'thooft, Hierom naer zijn gebodt Lieft ghy u Heer en Godt, Soo wilt dan oick met vlijt Troosten in desen tijt d'Armen die altoos tot V roept met swaer gecrijt. Dees vertroosting goet Aen Christi leden vroet Ghedaen uyt liefden claer Werd by Godt meer ghesien Dan offerhande soet, Die met een vry ghemoet Ghebrant zijn openbaer, Wat cander meer gheschien Van die wil zijn vereent Met Christo en zijn ghemeent Deur hem voor 'thooft bekent En 'thert tot hem gewent Zuyver en onversteent, Als of hy waer present. Wilt uyt deelen u broot, Die zyn in hongher groot. Den dorstighen oock laeft Met dranck nae u verplicht. Die ghevang'nen in noot Verlost: en 'tlichaem doot Inden aerden begraeft. Hout d'arm' in dyn ghesicht: Om herberghen zijt milt Vreemden die doolen wilt, Hier aen bekent men al Dat ghy zijt van 'tghetal Die Gods kind'ren stilt, Alhier in swerelts dal. Ghy die in rijcdom sneeft, Den armen miltlick gheeft uyt reynder liefd' en deucht, Met hert, ghemoet en sin, Godt die in't hoochste leeft, En alle rijckdom heeft Zal u met d'eeuwich vreucht Loonen met groot ghewin, U rijckdom is al niet Laet ghy in't verdriet Christi sijn leden schoon, Ghy derft des levens croon, En raeckt als t' is gheschiet Buyten des Hemels throon. Ghy Princen hoech gheeert V herten hier verneert Tot d'armen desolaet, Die Christi leden hier Om te troosten begeert, Hy heeftse lief en weert, Die hen in noot bystaet Nae sijn vermoghen schier, Van sijn ghelt, goet en schadt, Die gaet den rechten padt. Met den ghetrouwen knecht, Woeckert u pont te recht Tweevoudich t'uwen badt, Als Lieft moet blijcken hecht. 