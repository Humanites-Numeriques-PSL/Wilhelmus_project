 VVy Galies-blomkens teere Dancken u Haerlem seere Van u groote weldaet, Die ghy ons hebt bewesen Speel coorntkens uytgelesen, Die redens wel verstaet Menich mensch was verwondert In 'tjaer van sesthien hondert En ses t'Haerlem in ste, Tween twintich in October, Doe was conste niet sober, Als 'tbleeck aen haer Intre. Daer sachmen met verlangen Rethorica ontfanghen Door const seer autentijck, Des Camers weert te prijsen Menich een verjolysen, Lof edel Reden-rijck. Vooren quam in persoone d'Orayngien lely schoone, Ten tweeden 't Coren-aer, Daer aen sonder verpoosen Quamen die Roode Roosen, Volcht voort den Haselaer. Doe quam sonder verbeyen Die VVitte Acoleyen, Daer Liefd' es 'tfondament. Na d'Aeckerboom met conste Quam VVt levender jonste, 'tLavender pertinent. 'tLely onder den dooren, Ging 'tGalies-blomken voren, Dat VVs liefden versocht: Maer VVt jonsten begrepen Heeft die Gouts-blom geschepen Haer conste wel gevrocht 'tCoren-blom Met geruchten In desen niet en vluchten, Men sach Noyt meerder vreucht, De VVijn-ranck quam vercieren Met die VVitte Angieren, Lof haer van dese deucht. Oorlof die Const verbreeden, Oorlof wy moeten scheeden Oorlof Adieu mijn rou, Oorlof Haerlemsche Heeren, Oorlof wy thuyswaerts keeren, Oorlof by u blijckt trou. 