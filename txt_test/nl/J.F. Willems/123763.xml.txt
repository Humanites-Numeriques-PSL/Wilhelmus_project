 Alle die sparen, Goet vergaren, Ende naer groote schatten staen, Eer langhe jaren Salt verharen, En in vremde handen gaen. Ten helpt gheen sorghen, Oft verborghen, Wat dat men daer oock teghen doe. Sparen die willen, Tis voor de ghillen! De spaerpot comt den ghilden toe. Tghelt moet eerst wesen Wtghelesen, Ghespaert, verghaert, fijn, scherp oft vilt, En dan na desen Onbegresen Verteert sijn van den ghilden mildt, Die, sonder twisten, Den spaerpot quisten Met slempen en dempen, men siet wel hoe. Sparen die willen, Tis voor de ghillen! De spaerpot hoort den ghilden toe. Men moetse prijsen, Die naer de ghijsen Den spaerpot brenghen onder den man; Want veel accijsen, Goey devijsen, Profijt en neeringhe comt daer van. Dus tallen saysoene, O ghilden groene, Den spaerpot melket als een coe! Sparen die willen, Tis voor de ghillen! De spaerpot comt den ghilden toe. Sy sijn alomme Willecomme Die den spaerpot storten wt; Want, met de stomme Spaerpotssomme Vrienden maken, is virtuyt. Blijft v gheneeren Met verteeren, Daer elck om heeft gheslaeft so moÃª! Sparen die willen, Tis voor de ghillen! De spaerpot hoort den ghilden toe. Edel princieren, Met manieren Sal men altijt vrolijck sijn, By goeder chieren Deucht hantieren In de Rhetorijcke fijn, Daer tallen feesten De milde gheesten Den spaerpot jonstelijc stroyen, vroe. Sparen die willen, Tis voor de ghillen! De spaerpot comt den ghilden toe. 