 Mijnheerken van Maldeghem Die ging er eens uit jaghen, Hy reedt al buiten Brugghe, Daer staen drie linden breet: Hy vanter niet te jaghen Dan een herderken was cleene; Hy moest hem spreken ane, Al wast hem lief of leet. ‘Och herder, och herderken, Ic moet u toch eens vraghen, Mach ict van u vernemen, Ende onbegrepen sijn: Waen comt u desen horen, Dien overschoonen horen? Als ic hem laestmael sach Doe wast die horen mijn.’ - ‘Mijnheerken van Maldeghem Rijdt vrijlic uwer straten; Wat baet u desen horen Daer leit u luttel an. Soo ic daerop wou blasen, Op desen schoonen horen, Mijn lamkens quamen ute En souden wesen gram.’ Mijnheerken van Maldeghem Die deed den herder blasen: Hy sette sijnen horen Aen sijnen rooden mond. Wel ses en dertig roovers Sijn toen uit tbosch ghesprongen, Ghelijc de hasen loopen Gejaget door den hont. ‘Mijnheerken van Maldeghem. Ghi sijt ons welgecomen! Tgelaech sult ghi betalen Wi drincken geerne wijn. Sweert dat gijt noit sult segghen Dat ghi in desen bosche Met roovers hebt ghedronken Of roovers hebt ghesien.’ Si namen sijn ghesmijde Ende al sijn beste panden. Hi moest sijn budel ruimen. ‘Houdt daer mijn penninc rood! Ic wil tgelach betalen, Ic sal van u niet spreken; Maer vrienden u geselschap Dat is mi al te groot. Mijnheerken van Maldeghem Mach weer naer Maldeghem rijden. Si gaven hem vry gheleide Al om sijn edel bloet. Hi hevet stil geswegen; Maer op deerde neergeschreven Te Brugghe in die stede, Metten teen van sijn voet. 