 Het ghinghen drie ghespeelkens goet Spaceren in dat wout, Sy waren alle drie bervoet, Den haghel ende snee was cout. Die een die weende sere, Die ander hadde hupschen moet, Die derde begonste te vraghen Wat heimelick boelschap doet. ‘Wat hebt ghy my te vraghen Wat heimelick boelschap doet? Het hebben drie ruitersche cnechten Gheslaghen mijn lief ter doet.’ - ‘Hebben drie ruitersche cnechten Gheslaghen uw lief ter doet? Een ander boel sult ghy kiesen Ende draghen hupschen moet.’ - ‘Soude ick een ander boel kiesen? Dat doet mijn herte so we, Adieu, mijn vader ende moeder, Ghy en siet my nimmermeer. Adieu, mijn vader ende moeder, Ende mijn jongste susterkijn, Ick wil gaen ter linde groene, Daer leit die alderliefste mijn.’ 