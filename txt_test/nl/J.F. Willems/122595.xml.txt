 Met luste willen wi singhen, Schoon lief, al bi der hant, Van drie lantsheren dinghen, Geboren al uut Nederlant: Cleef, Hoorne ende Batenborch, (Haer namen sijn wel becant: Met sangh willen wise prisen!) Gaen wandelen al door dat lant. Die heren sijn uut ghetoghen Al in dat gulden jaer, Si en wouden niet weder keren, Si en waren ridder geslaen; Te Veneghien dat si quamen, Si maecten daer een verdrach: Si en wouden niet weder keren, Si en besochten dat heilighe graf. Si namen daer malcander Al bi der witter hant: ‘Wi riden nu te samen Al door dat gulden lant.’ Si saghen int suitwesten Al dat vergulden jaer, Mer si waren vreemde gasten: Te Jerusalem was haer begaer. Die een here sprack den stierman toe: ‘Hout uwen anker al vast, Bewaert u schip met staden, Siet wel tot uwen mast! Ghi hebt drie heren gheladen. Het en is om gheen ghelt te doen, Bewaert u schip van schaden, Dat ons gheen ghebrec en coem.’ - ‘Schip, roer ende provanden, Alle dinc is wel ghestelt.’ - ‘Nu stieret van den landen Al in des Gods ghewelt, Voor wint ende ooc voor waghe! Dat meir is onghehier, Wi willen vrolijc waghen, Het ghelt ons eventier.’ Si seilden voor den wint Ende ooc al voor die waghen, Te Jerusalem aen dat lant. Salomons tempel dat si saghen; Si traden te Jerusalem Al op dat Heilig Lant. Si traden op dat Heilich Graf Daer Maria so innich op lach. ‘Ghi heren! sidi daer om comen Dat ghi ridders wilt gheslaghen sijn? Hout uwe scharen baren; Ende laet den coopman varen; Ende voert dat sweert met recht; Ende beschermt weduwen ende wesen! So voert ghi een goet recht. Nu hebt ghi edelheit ghecreghen.’ 