 O moeder ende maghet, reine vrouwe, Ic moet u claghen minen noet; Ic hebbe den jammerlijcsten rouwe Ende mesbaren alsoe groet! Ic ben een valschs verrader bloet; Dies moetic doghen vernoy ende pine. Ic saelt besterven metter doet. Ay lacen, die scouden die sijn mine. O Venus, valsche verradinne, Dese claghe doe ic over mi! Ghi sout bewaren gherechte minne, Ende ghi ontrofse, o wach, o wi! Ghi laet dese valsche sijn soe vri Dat si verdriven die minne fine; Des seggic uwen heerscape fi! Ay lacen, die scouden die sijn mine. Met miere valscheit hebbie verloren Die ghene die was mijn toeverlaet: Dat salic metter doot becoren. Ay, mi behoeft wel goeden raet! Mijn doghen es groet ende mijn mesbaer, Daer mi langhe in staet te sine. Ic hebbe verloren raet ende daet. Ay lacen, die scouden die sijn mine. Ic vant trouwe daer icse sochte; Die hebbic al te male verloren: Ic was dierste diese verwrochte; Dies moetic draghen al den toren; Want ic weet oec wel, te voren Die mijn liefken plach te sine, Si heeft enen andren nu vercoren. Ay lacen, die scouden die sijn mine. O Venus, quade valsche vrouwe, Waeromme en nemdi van mi niet wrake? Ende ic selve met groten rouwe Der valscheit lide doer mine kaken. Men soude mi die doot doen smaken, Braden, sieden met venine, Ic hebbe verdient wel alder saken. Ay lacen, die scouden die sijn mine. Och God here, of ic sochte Ane hare hovesche ghenade? Walichte si haer mijns ontfermen mochte. Ontfermen? en soudse: het ware te spade. En ware nochtan, met goeden rade Mochsi mi troesten stillekine: Sijn soude! si es dies niet en dade. Ay lacen, de scouden die sijn mine. Ende of ic troest sochte an hare, Ende sijt ontseide, wat lagher an? Ic sal haer claghen mijn mesbare. In sal; ic sal; in sal nochtan! Ic ware een verloren man, Ghelijc den snee in sonnescine. Hope ende troest dies benic van. Ay lacen, die scouden die sijn mine. Latict nochtan, sekerlike Ic saelt besterven vroech ende spade; Nochtan, bi gode van hemelrike, Om al die werelt ics niet en dade. Sonder hope, troest ende ghenade Duchtic soe steet mi langhe te sine. Nu soe moet mi God beraden; Want die scouden die sijn mine. Ay God, ontfaet die ziele mijn Als ic sterve die bitter doet! Mochtic noch eens mijn minnekijn Sien, met minen oghen, in vrouden groet; Soe waric een die blijste man Die nu levet in eertrike, Ende die van moeder nie lijf ghewan. God here, ontfaet mine ziele in u rike! 