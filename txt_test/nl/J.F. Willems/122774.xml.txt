 ‘Ic sie die morgensterre, Mijns lievekens claer aenschijn, Men salse wecken met sanghe Die alderliefste mijn.’ - ‘Wie isset die daer singhet Ende mi niet slapen en laet? Hi sal sijn singhen laten, Voorwaer segghe ic hem dat.’ - ‘Dat ben ic ridder coene, Een ridder wel gheweit, Wanneer saldijs mi loonen Alle mijn sanghes arbeit?’ - ‘Coemt noch tavont spade, Al voor mijns vaders hof! Aldaer sal ics u loonen, En seg daer niemant of!’ Den dach die nam een einde, Die ionghelinc quam aldaer; Met sijnen blanken armen Woude hise ombevaên. ‘Nu staet, ioncheer, stille, En rijd mi niet te na! Ic moet noch eerste weten Wat loon ic soude ontfaên.’ - ‘Berghen ende lant, schoon ioncfrouwe, Sal u vri eighen sijn, Ende boven alle die daer leven Suldi die alderliefste sijn.’ - ‘Sal ic boven alle ioncfrouwen Dijn alderliefste sijn? So suldi, ridder coene, Mijns lijfs gheweldich sijn.’ Si namen daer malcander, Si ghinghen eenen ganc Al onder een lindeken groene, Die nachtegael daer op sanc. Hi liet sijn mantel glijden Beneden in dat gras, Omdat sijn vergulde sporen Van den douwe niet en souden worden nat. 