 Ghy, meyskens fier, Hier binnen Lier, Wilt u nu leeren wachten Van Spaniaerts schier, In elck quartier, By dagen en by nachten; Laetse al henen strijcken! Heuren valschen gront Tot alder stont Die latense aen u blijcken. Ghy dochters pleysant, Seer triomphant, Wilt u toch wel versinnen Van tspaens samblant Aen elcken kant; En laet u niet verwinnen, Noch doort bagelos mans maken; Maer wilt altijt Naer mijn beleyt Spaniaerts leeren versaken. En wilt u niet Van Spaniaerts, siet, Gheensins laten bespringen: Haer valsheyt vliet; Want int verdriet En soekense u maer te bringen. Al soudijt naemaels beweenen, U buycxken plat Maken sy sat: Ghy crijget vol vleesch en beenen. Van Spaniaerts boy Die fray ten toy Comen om u te betrapen En seggen: ‘pour quoy Volez-vous moy Eens laten by u slapen?’ En laet u niet verdooven; Uwen maechdom jent Waer haest geschent: U eerken sy berooven. Ghy dochters fraey, Neempt uwen draey Al tot goy ambachts gasten; Want vroech en spay Van Venus labbay En sullense u niet laten vasten! Ick rade u met verstande, Dus ongespaert, Versaeckt den Spaniaert Die u brengt in schande! Twort u gewaecht, Jonck, out, gedaecht, Joncmans! wilt dit onthouwen: Als ghy een maecht Mint onversaecht, En meyntse voer maecht te trouwen, Tfaelgeert dicmael, ick wedde: Sy is gegroeft, Voor u geproeft, Eer ghy er me compt te bedde! Ghesellekens fijn, Tot dit termijn, Wilt dit doch wel deurgronden: Al toonense fijn Een maechdelijn, Het sijn haer loose vonden; Ghy wort daer by bedrogen; Al dunckt u goet Een maget soet, Die prijsen sijn al vervlogen. Princerskens, hoort Naer mijn rappoort! Ey willet nemen int goede! Weest ongestoort; Maer vreucht orboort! Sijt altijts op u hoede. Nu bidde ick u, sonder sneven, Heb ick u leyt Oft iet misseyt, Dat ghijt my wilt vergeven! 