 Het was een clerxken dat ghinc ter scolen, Sijn ierste lesken en const hy niet wel; Sijn jonge dom herteken viel in dolen: Sijn alderliefste en woude niet wel. Maer, ruyters gheselle, ten mach niet sijn: By u te comen waer my verdriet; Wat ghy cloppet, ic en hore u niet. Het ghinc dat gheselleken tsavonts uyt vryen, Des avonts in den manescijn; Hy clopte voer sijns lieveken doere, Hy woude daer in gelaten sijn. Maer, ruyters gheselle, ten mach niet sijn: By u te comen waer my verdriet; Wat ghy clopplet, ic en hore u niet. Een ander boelken soude hy wel kiesen, Dorst hy dat wel op aventure; Maer hy ducht hy soude verliesen So als hy dede te menegher ure. Maer, ruyters gheselle, ten mach niet sijn: By u te comen waer my verdriet; Wat ghy cloppet, ic en hore u niet. Gheselleken, als ghy noch gaet uyt vryen, So denct altijt op vroukens duecht; Dan muechdy draghen den scilt van prijse Ende metten vrouwen sijn verhuecht. Maer, ruyters gheselle, ten mach niet sijn: By u te comen waer my verdriet; Wat ghy cloppet, ic en hore u niet. 