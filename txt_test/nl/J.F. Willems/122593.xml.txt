 Die mi te drincken gave, Ic songhe hem een nieuwe liet, Al van mijn vrouwe van Lutsenborch Hoe si haren lantsheere verriet. Si dede een briefken schrijven So verre in Gulkerlant, Tot Frederic haren boele, Dat hi soude comen int lant. Hi sprac tot sijnen cnape: ‘Nu sadelt mi mijn paert! Tot Lutsenborch wil ic rijden, Het is mi wel rijdens waert.’ Als hi te Lutsenborch quam, Al voor dat hooghe huis, Daer lach de valsche vrouwe Tot haerder tinnen uit. Hi sprac: ‘God groet u, vrouwe, God gheve u goeden dach! Waer is mijn heere van Lutsenborch Dien ic te dienen plach?’ - ‘Ic en derfs u niet wel segghen; Ic en wil u niet verraen: Hi is heden morghen Met sijn honden ter jacht ghegaen. Hi reet heden morghen Al in dat soete dal, Ende daer suldi hem vinden Met sijnen hondekens al.’ Hi sprac tot sijnen cnape: ‘Nu sadelt mi mijn paert! Ten dale waerts wil ic rijden, Het is mi wel rijdens waert.’ Als hi bi der jachten quam, Al in dat soete dal, Daer lach die edel heere Met sijnen hondekens al. Hi sprac: ‘God groet u, here, God gheve u goeden dach! Ghi en sult niet langher leven Dan heden desen dach.’ - ‘Sal ic niet langher leven Dan heden desen dach, So mach ict wel beclaghen Dat ic oit mijn vrou aensach.’ Hi sprac tot sijnen enape: ‘Spant uwen boghe goet, Ende schiet mijn heere van Lutsenborch Al in sijns herten bloet!’ - ‘Waerom soude ic hem schieten? Waerom soude ic hem verslaen? Ic hebbe wel seven jaren Tot sijnder tafelen ghegaen.’ - ‘Hebdi wel seven jaren Tot sijnder tafelen ghegaen, So en dorfdi hem niet schieten Noch niet ter doot verslaen.’ Hi tooch uut sijnder scheeden Een sweert van stale goet; Hi stac mijn heere van Lutsenborch Al in sijns herten bloet. Hi sprac tot sijnen cnape: ‘Nu sadelt mi mijn paert! Tot Lutsenborch wil ic rijden, Het is mi wel rijdens waert.’ Als hi te Lutsenborch quam Al voor dat hooghe huis, Daer quam de valsche vrouwe Van haerder tinnen uit. ‘Vrou, God seghen u, vrouwe. God gheve u goeden dach! Uwen wille is bedreven, U verraderie is volbracht.’ - ‘Is mijnen wille bedreven, Hebdi mijnen sin volbracht, So doet mi sulken teiken Dat ic daer aen gheloven mach!’ Hi troc uut sijnder scheeden Een sweert van bloede root. ‘Siet daer, ghi valsche vrouwe, Uus edel lantsheeren bloet.’ Si troc van haren halse Van peerlen een cranselijn: ‘Hout daer, mijn liefste boele! Daer is die trouwe van mijn!’ - ‘Uwe trouwe en wil ic niet, Ic en wilse niet ontfaen, Ghi mocht mi ooc verraen, Als ghi uwen lantsheer hebt ghedaen.’ Hi troc uut sijnder mouwen Een sijden snoerken fijn: ‘Hout daer, ghi valsche vrouwe! Ghi sulter bi bedroghen sijn. Te Lutsenborch, op de mueren, Daer loopt een water claer; Sit daer, o vrou van Lutsenborch, Int heimelic ende int openbaer!’ 