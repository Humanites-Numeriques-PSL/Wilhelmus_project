 So diep in die groen heyden Van 's werelts wilt foreest, Meynd' ick my te vermeyden En vlieden drucks tempeest. Maer noyt tot gheender stonden (Al heb ick wel gesocht) En heb ick troost ghevonden, Die my versaden mocht. In mensch oft creatuere En vind ick gheen gherief, 't En zy dat my ghebuere Jesus mijn soete lief. Dus wil ick my begheven, Met gantscher herten goet, Om Jesus vast t'aenkleven, Spijt nijders quaden moedt. Hy is een Heer der Heeren, Goetjonstich boven al: Ick wil my tot hem keeren In dit traen-vloedich dal. Hy is een koninc machtich In sijnen hoochsten throon, Godt ende mensch waerachtich, Den alderliefsten schoon. Met sijnen strael der minnen Ben ick geheel deurwont, Van buiten en van binnen: O Heer, maeckt my ghesont! Wanneer sal ick aenschouwen U overklaer aenschijn? Och mocht ick u behouwen Al in dat herte mijn! Jesu, lief uytverkoren Mijn troost, mijn toeverlaet, En laet my niet verloren! Mijn hert heel op u staet. Reyn Prince, lief ghepresen Mijns herten liefste deel, Laet my doch met u wesen In 's hemels soet prieel. 