 Kyrie - God is ghecomen In aertrijc tonser vromen, Des sullen wi tallen tiden Verbliden - eleison. Kyrie - God is gheboren, Van eenre maghet vercoren, Daer wi bi sijn ontbonden Van sonden - eleison. Kyrie - Wi sijn ontlopen Den viant inder dopen. God help ons voert ontganghen Sijn banden - eleison. Christe - Medecine Onser pine! Om onse noet Bleef hi doet - eleison. Christe - Onse broeder, Ende behoeder, Int goede were, Maect ons sterc - eleison. Christe - Soen des vader, Ons berader, Begheeft ons niet In verdriet - eleison. Kyrie - God moet verhoeden In sinen dienst den goeden, Dat hi ons themelsce erve Verwerve - eleison. Kyrie - God moet bekeren Den sondaer ende leren, Dat hi sijn quade leven Moet begheven - eleison. Kyrie - God vader, soen, Heilighe gheest, drie persoen Een God, laet ons u loven Hier boven - eleison. 