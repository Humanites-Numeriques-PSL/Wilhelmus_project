 Het quamen drie ruters ghelopen So verre in Duutsche lant, Met netten ende met knopen, Het waren die beste die men vant. Si quamen voor eender waerdinne huus, Al daer men tapte den wijn: ‘Waerdinne! wi dronken so geirne; Wy en hebben gheen gheldekijn.’ - ‘Waer op soude ic u borghen? Ghi coemt uut vremden lant, U clederkens die sijn dinne, Ghi en hebbet ghelt noch pand.’ Doen sprac dat joncwijf van den huus: ‘Nu tappet den ruters den wijn! Al dat si verteren Daer sal ic u borghe voor sijn.’ Doen sprac die vrouwe van den huus: ‘En spreket niet so bout! Si souden u helpen verteren U silver ende ooc u gout.’ Doen sprac dat joncwijf van den huus: ‘Ic woude die joncste ruter ware mijn, Ende icker mede soude gaen wandelen Tot Straesborch al op den Rijn.’ Die jonckste ruter tooch uut sijn net, Ende worpt inder maghet schoot. Daer stont die edel ruter In een wambeis van goude root. 