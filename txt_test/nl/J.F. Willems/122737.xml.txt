 ‘Ic wil te lande rijden; Sprac meester Hildebrant: Die mi den wech wil wijsen Te Beernen in dat lant. Ic ben daer onbekent geweest Soo menigen langen dach; In twee en dertig jaren Vrou Goedelijn ic niet en sach.’ - ‘Wildy te lande rijden, Sprac hertoch Ameloen: Ghy vinter op der heiden Een jongen helt, is coen. Ghy vindt daer op der marke Den jongen Hildebrant: Al quaemdy daer met twelven Van hem wordy aengerant.’ - ‘Soude hy my daer aenranden Met eenen evelen moet? Ic doorhouwe hem sijnen schilde; Ten doet hem nemmer goet; Ic doorsla hem sijnen schilde Met eenen schermerslach, Dat hijt sijner vrou moeder Een jaer wel claghen mach.’ - ‘Neen, dat suldy niet doene Sprac jonker Diederic: Ic heb den jongen Hildebrant Van goeder herten lief. Ghy sult hem vriendelijc groeten Al door den wille van my, Dat hy u late rijden, Soo lief als ic hem sy.’ Al metten selver woorden Ten roosengaerde hy ran, Al in des markes pleine, Die oude Hildebrant, Al in des markes pleine Daer hy den jongen vant. ‘Wat doet gy, oude grijse, Hier in mijn vaders lant? Ghy voert een harnasch louter Als waerdy eens coninx kint; Ghy maect mijn hert begerich, Mijn siende oogen blint. Ghy moet te rugghe keeren En houden u gemac.’ Met eenen hupschen woorde Die oude loech en sprac: ‘Soudic te rugghe keeren En houden mijn gemac? Van strijden en van vechten Ic al mijn daghen sprac, Van strijden en van vechten Al tot mijn henevaert, Dat seg ic u, wel jonger helt, Daeraf is grijs mijn baert.’ - ‘Dien baert sal ic u uutrucken, En daertoe seere slaen, Soe dat u dat roode bloet Over u wangen sal gaen. U harnas en uwen schilde Moet ghy my geven fijn, En ghy blijft mijn gevangen, Wilt ghy behouden sijn.’ - ‘Mijn harnas ende schilde Daer heb ick my mede geneert; Ic en was noyt mijn dagen Van eenig man verveert.’ Sy lieten daer hare woorden En gingen met sweerden slaen. Al wat sy daer bedreven Dat suldy wel verstaen. Die jonge bracht dien ouden Een al soo swaren slach, Dat hy van alle sijn dagen Verveerder noyt op en sach. Sijn peert spronc achter rugghe Wel twintich vademen wijt. ‘Den slach, die ghy daer slaget, Heeft u geleerd een wijf!’ - ‘Soudic van wijven leeren, Dat ware my groote schand; Ic heb noch ridders en heeren Al in mijn vaders lant; Ic heb noch ridders en knechten Al in mijn vaders hof; En wat ic niet geleert en hebbe Daer over soo leeric noch.’ Het quamp soo dat die oude Liet sincken sijn groenen schilt, Soo dat hy der jongen Hildebrant Sijn sweert al onderginc; Die greep hem in sijn midden Aldaer hy tsmalste was; Hy wierp hem neder ter aerden Al in dat groene gras. ‘Soe wie hem aen den ketel wrijft Krijgt geerne van den roet. Soe dedet ghy, o jonghe helt, In desen wederspoet. Spreket aen my u biechte; U biechtvader willic sijn. Segt, sydy van den wolven? Genesen moecht ghy sijn.’ - ‘Van wolven, en dat sijn wolven: Sy loopen in dat wout. Ic ben een jonge degen, Gheboren uut Grieken stout. Mijn moeder hiet vrou Goedele, Een hertoginne fijn; En die oude Hildebrant Dat is die vader mijn.’ - ‘Hiet u moeder vrou Goedele, Een hertoginne fijn, Was Hildebrant u vader, Soo bistu die sone mijn?’ Hy hief op sijnen helme; Hy custe hem aen sijnen mont. ‘Nu danc ic God den Heere Dat ic u sie gesont. - ‘Och vader, lieve vader, Die wonden die ic u heb geslagen, Willic, al mijn leven lanc, In mijnder herte dragen. - ‘Nu swijget, sone, stille, Dier wonden weetic wel raet. Wy willen te samen keeren: God, sterke ons op die vaert. Nu nemet, mijn soon, my gevanghen, Gelijc men ghevanghenen doet. En vragen u dan die lieden Wat man dat ghy mede voert, Soe suldy den lieden dan seggen: Tis een die quaetste man, Die oyt op deser werelt Van moeder leven gewan.’ Het viel op eenen saterdach, Omtrent der vespertijt, Dat de jonge Hildebrant Den roosengaerde op rijdt; Hy voerde op sijnen helme Van goude een cranselijn En neven sijnder sijden Den liefsten vader fijn. Hy voerde hem gevanghen Al sonder arghelist; Hy sette hem by sijn moeder Boven aen haren disch. ‘Wel sone, wel lieve sone, Dat gevet my alsoe vry, Dat ghy my desen ghevangen Hier settes al boven my.’ ‘O moeder, seide hy, moeder, Die waerheid sal ic u sagen. Aen ghinder groener heide Had hy my byna verslagen. Tis Hildebrant die oude Die liefste vader mijn! Nu neempt hem in u armen, En heet hem willecom sijn. Sy namp hem in haer armen; Sy custe hem aen sijnen mont. ‘Nu dankic Gode den heere Dat ic hem sie gesont. Wy willen van hier scheiden En varen al in ons lant, Te Berne benoren der stede: Daer sijn wy van alle bekant. 