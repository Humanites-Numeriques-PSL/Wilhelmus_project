 Waerom zijt ghy soo langhen tijdt Van ons absent, ach, lieven Heer! Soo dat u schaepkens, onbevrijdt, U heete gramschap voelen seer? Denckt op u Catholijcke Kerck, Door u ghesticht en ghefondeert, Door u verlost, u eyghen werck, Daer ghy soo lanc in zijt gheëert. Heft op u voet, en metter daet Vertreet u vianden tot niet, Door wie gecomen is het quaet Dat in u kercken is ghesciet. U teghenstrijders met gheschal In uwe tempelen seer coen Haer vlagghen stellen overal, En toonen wat sy durven doen. Waer men devotie pleghen sach En Godt soo loflijck werd gheëert, Waer hy ghedient werd nacht en dach Daer sach men menschen heel verkeert, Met hamers, bijlen en gheweer, Als van den boosen gheest beseten; Het schoon cieraet, met groot oneer Hoe sy dat al in stucken smeten! Sy seyden in hun boosen moet: ‘Laet ons 't gheheel gaen destrueren, En rooven al het kerckengoet, Wy sullen 't noemen reformeren.’ Dit hebben sy dan oock ghedaen, Soo met afbreken, soo met branden, Waer ergens sy gheraecten aen De templen Godts, in dese landen. Hoe langh, o Heer, hoe langh salt sijn Dat u u vyant sal onteeren? Is dan oneyndelijck den termijn Dat sy u blijven blasphemeren? Och! houdt u handt niet langher stil Te straffen dese geus-ghesellen; Ghy hebt de macht, hebt ooc den wil! 't Sijn vyanden, 't sijn al rebellen! Ghy sijt ons coninck ende heer; Ghy weet het wat er wordt ghedaen; Laet kerckenschenders nimmermeer Onghecastijdt dus henen gaen! 