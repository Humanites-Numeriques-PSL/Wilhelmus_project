 CLoris was lest-mael ne'er gheseten Aen d'oever van een soet-bestemde beeck, Waer hy de lochten heeft door-spleten, Suchtende met een sout-wat'righ gheleeck, Dat rollende sijn bleecke wanghen Heeft over-douwt, alleens oft hy vernacht Sijn Lief Phillis met snakende verlanghen In de lent t'haren dienste hadd' ghewacht. En heeft in klaght noch uyt-ghebroken De pijn' en smert' die hem sijn Phillis ded', Ten laetsten over-luyt ghesproken Onder ghesucht in 't klaghen van sijn leet Phillis, die met het glinst'righ blaken Van vierkens die in u glat aensicht zijn, Mijn lichaem als hoy kont dorr' en droogh maken, Ververschen we'er met hunnen hellen schijn, Hoe kont ghy noch dees lieve ooghskens Ontrooven van my uw' neerd'righen knecht ? En siet ghy niet dat dit zijn booghskens Van Venus Soon, die hier med' altijdt recht Wel duysendt van sijn gulde schichten Dweers-door mijn eerst-blak'righe borsten naeyt, 't En zy, Phillis, ghy met dees selve lichten Den nieuwen brandt sijn felle hitt' verwaeyt. 