 Onse Vader in die Hemelen claer, Wy arme ellendighe op Aerden, Roepen tot u wt der herten swaer, Neempt onse gheroep in Waerden: Ghedenckt die liefde bloot, U ghewaerighe goetheyt ghroot, Die eewelijck sal duyren sonder swichten: Laet u aensicht den nederen verlichten. Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. U Rijck toekomme ons alle ghelijck, U Heylighen Gheest alleyn Ick meyne: U wil gheschie als in des Hemels Rijck, In deser aerden pleyne, Al en dunckt-es ons (Heer) niet goet, Alleenich uwen wille doet: Die gheschiedt oock onghelooghen, Maer t'is wonderlijck voor onsen ooghen. Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. Heer gheeft ons huyden ons daghelijcks broot, Wilt ons voetsel der Zielen gheven: Gheeft ons u Gheest, u Woort inder noot, Dat is ons spijs, vleysch, Gheest unde leven: Dat bidden wy alle ghelijck, Al maecken wy weynich gheblijck, Soo is het doch ons begheeren: Welck ghy O Godt moet vermeeren. Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. Vergheeft onse schult, sond' unde misdaet, Die wy oyt hebben bedreven: Soo wy doen, Och Heere kompt ons te baet, Die ons misdoen, willen wy vergheven: Of wy verliesen den strijt, Daer ghy O Heere niet en sijt: U handt moet ons stadich bewaren, Wilt ons in die becoringhe sparen: Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. Heere wilt ons van't vleysch ontladen, Of blyven in der Werlt versopen: Verlost ons doch vanden quaden, Wy ellendighe Kinderen tot u ropen: Unde suchten inder herten eenpaer, Dat wy u niet en volghen naer, Mit die daden unde leven reyne, Vader neemt die wille, t'werck is kleyne: Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. Prince, lof, eer unde danckbaerheyt, Die ons tot sijn Kinderen heeft verkooren: Mit Juchen te roepen sijn wy bereydt: Want u is dat Rijck unde kraft int hooren: Lof Heere der ons heeft ghevrijt, Deur den Soon Ghebenedijt: Looft den Heer der Heerscharen mit namen, Looft hem Heerlijckin eewicheyt, Amen. Gheheylicht unde gheeert moet sijn, Alleen den Name dijn: Wy moeten altijt Sondaers blyven, Laet den Gheest uwer minnen aen ons beclyven. 