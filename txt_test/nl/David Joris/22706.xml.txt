 Die tijt van onsen Jaren, Is weynich kort unde kleyn: Wy moeten van hier varen, Rijck, arm alle ghemeyn: Hierom certeyn, Wy moeten wat besuyren, Een kleyn gheweyn, Ten sal niet eewich duy-ren. En laet u niet verdrieten, Al schijnt Godts Arm swaer: Wy sullen sijn Rijck ghenieten, Komen in sijn glorie claer: Want Godt is onsen Vaer, Waerom willen wy truyren: T'is t'leste Jaer, Ten sal niet eewich duyren. Waerom slaeft ghy Sot dus seere, Unde staet op aldus vroech: En meent ghy nimmermeere, Te hebben goets ghenoech: U handt is aen die ploech, Unde siet om nader schuyren, Daer u hert op loech, Ten sal niet eewich duyren. O Heer al van hier booven, Der in den hemel sijt: U Woordt sy niet ghelooven, Hier inder werlt bevrijt, Mit grooter spijt, Setten sy ons tusschen die muyren, Een korten tijt, Ten sal niet eewich duyren. Prince Godt onsen Vader, Der voor ons sorghe draecht: Ghy sijt onsen Berader, Wie isser der noch claecht: Soo het u behaecht, Hebdy ons willen puyren, T'schijnt dat ghy ons plaecht, Ten sal niet eewich duyren. 