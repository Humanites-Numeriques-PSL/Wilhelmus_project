 Ghy ooren hoort, snel onghestoort, Neempt waer dat Woordt, int Noordt groot wonder schiet: Maer stoet u selven an den Steen doch niet: Die Sienders sien, die Prophecyen gheschien, Der Dach des Heeren naeckt, waeckt unde siet. O Werlt bout, wreet unde stout, Ghy brout sonder fout, t'sal voor Godt stincken: Laet uwen hoomoet doch wat sincken: Ghedenckt u out, dit wel onthout, U Bier sult ghy noch selver drincken. Hoe ghy dult und' raest, poft unde blaest, Schielijck unde haest, salt aen u beclyven: Godes stercke handt sal u verdryven, Verstockt, verbaest, verdult, verdwaest, Sult ghy hoe langher hoe meer blyven. U Buyck werdt groot, van bloede root, Der Heylighen doot, dat ghy als water stort: Wee u dat ghijt te drincken hebt gheport, Ghy sult baren bloot, mit grooter noot, Eer u t'wee dringht, dat ghy vast hebt begort. Sulck saet men men saeyt, sulck vrucht men maeyt, Mit die maet daer ghy mit meten wilt ghaen, Werdt u weder inghemeten saen: Ghedaen soo ghy raeyt, dus sijt ghepaeyt: Want na u werck sult ghy loon ontfaen. U goet u bloet, op u sijn moet, Mammons ghebroet wy gheenssins aensien: Verdoemt sy Ick, meen' Ick dat niet in dien: Godt ons voldoet, met sijn Woort soet, U Rijck, u blijck moet verde van ons vlien, Der schalck quaet, van alle misdaet, Sal mit sijn saet, eer-lang vast ghebonden sijn, In duysent Jaren nye ghehoort noch vonden sijn: Sijn Kraft, sijn raet, mit allen vergaet, T'sal wis soo in corter stonden sijn. T'is een ander Gheest, die u vreemdt blijft, leest, Een ander Feest, Leven, Rijck, goet, hert, sin, Dat ghy noyt ghehoort noch ghelooft hebt in, Daerom ist u ghemist, och of ghijt wist. Dat u eynd' so by is, und' t'ons int begin. Die Prins van macht, der Heer in Kracht, Die Coninck gheacht, t'herte ondervraghen sal: Wie ist der synen Dach verdraghen sal, Als hy t'boos Gheslacht, vernielt onsacht, Niemandt van haer men dan beclaghen sal. 