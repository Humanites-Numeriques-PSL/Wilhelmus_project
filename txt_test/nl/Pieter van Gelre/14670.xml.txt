 O Hemels Godlijck licht, Wilt neder dalen Barmhertich mijn ghesicht Als nu bestralen, Op dat ick in u weghen niet en dolen, Als d'aerdtsche duyster nacht, Mijn haest verleyt ghedacht Yets heeft ontscholen. Schuylt my met David eer In sulck speloncke, Daer my u wils begeer Meer mach ontfoncken. Als den vervolgher my eens komt besetten, Dat ghy dan metter vaert, Den inganck oock bewaert, Met uwe netten. Dit werelts is met recht Een woest omloopingh Daer staech het hels ghevecht Met vrees en noopingh De siele soo verslant, dat sy het strijden Is moede, want de slagh En duerich nacht en dag Qualijck om lijden. Wilt my met Caleph en Iosua leyden: Int lantschap, daer ick ben In volle weyden. Dat ick eens mach van sulcke spijse eten Die noyt de grijse tijdt Met schimmel heeft benijdt Of onnut sleten. O hoogh verheven sael Hoe sijn u steenen, Dus suyver als een dwael, Al heen, en heenen, Ghemarmert met het bloet van Godes Sone? Daer hy sijn vrienden in Door een oprechte min Laet vreuchdich woonen. Hy is de schencker oock Aen hare maeltijdt, Daer is geen domp, of roock Of droeve quael-tijdt, Daer was noyt stondt, die haer niet en verheughde, Haer Lampen gaen niet uyt, Want 't Lam is voor sijn Bruyt, Een licht vol vreughden. Wie soud dan niet nae u, O Cana hopen: Daer u ses kruycken nu Niet meer uyt-loopen. O Feest, ghy sijt van alle Feest de weertste Maer niemandt can ghewis, V nutten, voor hier is Voldaen het eerste. 