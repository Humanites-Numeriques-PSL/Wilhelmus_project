 V Mijne siele wilt aenschouwen Vwen beminden Iesu soet, Hoe hy uytcomt met groot benouwen, Siet hoe hem is uyt-parst sijn bloedt. Van't geesselen seer jammerlijcke, En op sijn hooft een doorne kroon, Sijn handen sijn te wreedelijcken Ghebonden, en soo stelt ten toon. My dunckt ick sien u staen o Heere En hoor't gheroep der Ioden aen, Cruys hem, Cruyst hem, met groot oneere Doet hem wech uyt ons ooghen gaen. Waer sijt ghy o Maria pure, Bedroefde Moeder hoort ghy wel, Hoe dat de Ruyters deser ure, Wt rijden op haer Paerden snel. Hoor hoe sy blaesen langhs de straten, Op haer Trompetten met ghedruys, S'hebben u Soone die sy haten Gheladen met een sware Cruys. Nu mach hy wel met rechte seggen, Ick ben een worrem maer geen mensch Want hy blijft moede neder legghen, En wordt gheslaghen nae haer wensch. Soo dat hy deerelijck moet kruypen Vermoeyt, nae Calvarien heen Daer sy spottende neder stuppen, En setten hem op eenen steen. Ach hoe bedruckt, ende bebloedigh, Sit hy daer op Golgathas klip Ghekleet als een arm mensch weemoedigh In een verscheurden Purper stip. Het ijsselijck ghekrangh der Ioden Ghedoocht niet dat sijn Moeder hem Eens spreken magh, maer hem te dooden Roepen sy in ghemeene stem. Och dat ick soo veel droeve tranen Kond storten, als ghy doet u bloedt, Heere ick sou mijn hert vermanen Dat sy uytliet een grooten vloedt. Mochtans ick sal u niet verlaten, Maer sal u met een droef ghesucht, Op't Cruys sien nag'len, door de gaten Die sy dus booren, met gherucht. 