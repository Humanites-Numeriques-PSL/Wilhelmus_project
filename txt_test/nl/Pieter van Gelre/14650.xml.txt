 NV laet Niet meer u droef ghewaet O Iuda treuren, Want siet de deuren Des Hemels sullen nu haest open scheuren, Dus laet mijn Harpe der Vermaeckingh oock van ver Wat vreuchts ghebeuren. En siet, Godt heeft aen Achas yet Belooft te vooren, Dat hy zijn ooren Voortaen sal neyghen neer, om ons te hooren, En senden ons dien Heyl, Die Satans wegh onveyl Heel sal verstooren. Hy sal Hier in dit aerdtsche dal Oprechtlijck weten Al ons secreten: Want Honich ende Mellick sal hy eten, Waer door dat hy het goedt Sal weten metter spoedt Van 't quaedt te meten. Een Maeght Sal haest, want sy al draeght Ons dit Kindt baren, Dat onse haren Wel tellen kond' eer wy ghebooren waren. Dus maeckt u ziel perfect, Want vindt het die bevleckt 't Sal u beswaren. 