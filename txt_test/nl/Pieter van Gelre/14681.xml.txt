 WAt schrickelijcke wetten Herodes gaen van u, Ghy uytroept met Trompetten Tot al des Werelts gruw', Datmen sal dooden nu De knechtjes van twee jaren, Die noyt om misdaedt schuw', V handt vreesende waren, Maria teere Moeder, Is Ioseph al ter handt, Die met u als Behoeder Ontvlien moet, die Tyrant: Sult ghy Egypten landt Te samen dan verkiesen, Om uwen eenich pandt Soo droef niet te verliesen. Hoe snijdt het swaert van rouwe Nu weder door u hert, Dat ghy als vreemde Vrouwe Vertreckt met groote smert, Voor hem wiens boosheyt tert V Soone te doorsnijden: O vonnis al te herdt! Ondraechelijck om lijden. Daer is een stem in Rama Gehoort met groot gehuyl: Maer dese droeve Fama Vervult bosch' bergh' en kuyl, Dat ghy die nimmer vuyl Met smetten waert bevonden, Zijt van sijn bloedich muyl In ballinghschap gesonden. Laes wat al arremoeden! Hebt ghy in't vluchten hadt: Want om u selfs te voeden, Oock Ioseph, en u schat, Ghy dickwijls eten badt Als ghy in vreemde steden, Soo waert van noodt omvat, Dat die u dwingen deden. Mijn tonge rust een weynich: Helaes mijn stemme beeft! De smert is te vileynich Die nu Gods Soone heeft, Dat hy die 't alles geeft, Sal met sijn Moeder bidden, Ia door de Heml'en sweeft, En d'Aerde stelt in't midden. Egypten hoe geluckich Zijt ghy, dat ghy aensiet, Die dus met minne druckich Herodes handt ontvliet: Maria heb ick yet, Dat u wat kan versaden, Ick sal mijn selven niet Ontsien, om u ghenaden. 