 Wy willen God ons herte geeven, En treeden 't aardse met de voet, Op dat ons 't eeuwig hemels leven, In plaats van 't helse quaad ontmoet. Ach hoe veel schoonder is het dagen, Van 't Zomerdagse Morgenrood, Als 't nypen van de noorder vlaagen, By donk're nacht, zo naar en dood. Elk spreekt en preekt van 't eerste wezen, Als van haar Moeder, en den grond, Waar uit zy in 't beginsel reezen, Want alles heeft zyn open mond. Hier staan wy nu, gelyk genooden, Om aan te vatten wat ons lust, Van rechts en links, ons aangebooden, Eer 't licht des levens word geblust. Zo laat ons wel en wys'lyk keuren, Het blyde goed, voor 't droevig quaad, Wyl 't ons uit liefde mag gebeuren, En voor 't begeeren open staat. Fontein en wortel aller wezen, Brengt gy den rechten honger voort, Dat alle onlust word geneezen, En alles komt gelyk het hoort. 