 Een wijf van reinen zeden, vulmaect van allen leden, hovesch ende vroet, di heift mi ghebeiden in ghestadicheden te voughene hertze ende moet; quaet aeste es al ontspoet. Doe seidic: ‘werde vrouwe, ghestadich ende ghetrauwe, so willic emmer zijn, up dat ic trauwe gelauwe. Nu blivic in den rauwe, men doet mi geene anscijn; verlangen doet mi pijn. Dat wijf van herten reine die sprac: ‘die minne es cleine, die verlangen dost. Mindi anders geine, so blijft met haer ghemeine, gheift u in haer behoet; quaet aeste es al onspoet.’ - ‘Vrauwe, in caent gelaten, al soudser mi omme haten, so heift de hertze mijn. Ic truere boven maten, ic claghe en mach mi baten, niet een vingerlijn; verlangen doet mi pijn.’ Si sprac: ghi sult u houden, vroilic ende verbouden, in der minnen gloet. Al souddi u bescouden, ne latet niet vercouden, na tzuere comet tzoet; quaet aeste es al ontspoet.’ Doe andwordic hare: ‘bi den goeden jare, ic ben een arem swijn. So waer ic henen vare, in werde niet geware, an haer al sulken fijn; verlangen doet mi pijn.’ Si sprac: ‘die wil becliven in te minnene wiven, die wachte na de vloet, ende doe sijn sceipkin driven. Laettijt te lange bliven en doet hem nummer goet: quaet aeste es al ontspoet.’ Nu laet ons wachten alle, als ons de tijt gevalle, so wilwi wacker zijn. Dat men ons niet vergalle: die tpaert heift binden stalle verware sijn slotelkijn; verlangen doet mi pijn. 