 Ick weet een vrouken amoreus, die ic met herten minne, haer wesen is so gracieus, si staet in mijnen sinne; gestadich is si in alder stont, men vinter niet seer vele: want si heeft eenen rooden mont, twee borstkens ront ende een snee witte kele. Alle vroukens heb ic lief, om eender vrouwen wille, om haer lijt myn herte grief heymelijc alstille. Niet dan reyne liefde eerbaer en wil ic haer betooghen; want si heeft een geluwe hayr, een aenschijn claer ende daer op twee bruyn ogen. Aen haer en weet ic geen misset, des wil ic vruecht orboren; haer tandekens zyn also wit al warent fijn yvoren; haer lippen bloyen als corael, ende wt gedaelt van kinne; waert geen zonde int generael, dit ist principael, ic hieltse voor een goddinne. Moedich ende fier is die ganc, mer selden coemt si buyten; haer vingherkens spelen snaren clanck op harpen ende op luyten; haer tonge waer ic vruecht bi gewan, spreect woorden van retorijcke; aerdigher en sach ick noyt an die vruecht ghewan; haer stemme singhet wel goede musijcke. Dit singhe ick wt ionsten reyn ter eeren van alle schoone vrouwen, want om mijn lief in swerelts pleyn, op u staet alle mijne betrouwen. Mocht mi ghebueren een cussen vrij van haer bloeyende wanghen! Waer ghi zijt, lief, peyst om mi als ic om dy, daer na staet mijn verlanghen. Princersse mijnder herten fijn, oorlof neme ic met desen, want u complexie is sanguijn; laet mi u dienaer wesen. Schoon lief, al hoort ghi wat quade tonghen die liefde scheeden, al hoor ic van u, in die stadt, nu dit nu dat, ghi en moecht mi niet verleeden. 