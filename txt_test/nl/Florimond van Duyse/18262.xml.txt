 Rijck God, wie sal ic claghen mynen druck en myn verdriet, hier en is niemant ten daghen die my oock bystant biet; dies lijdt mijn herte rouwe en daer toe groote pijn; lief, de ick u ontrouwe, soe waren die schulden mijn. Eens siaers stondick int herte van een reyn vrouwelijck graen; nu lyde ick pijne ende smerte om dat ick ben wt ghedaen; van row mijn ooghen leken en lyden groot verdriet; ick sie ick ben versteken, ken weet die cause niet. In trouwen, lief, wilt hooren altoos na vrienden raet, ick en bender niet toe gheboren om te comen in sulcken staet; mijn goeyken is te cleene nae duwe, reyn maechdelijn fijn, dus leet mijn herteken in weene om dat ic, om tgoet, ballinc moet zijn. Och goet, ghy doet my quelen en lyden groote pijn, ick ben nu een te vele daer ick willecome plach te zijn; dus gae ik achter lande als een man desperaet; lief, dit dunct my wesen schande, dat dat goet voor liefde gaet. Wat dinghe heb ick bedreven teghen u, reyn maechdeken soet, dat ghy my wilt begheven en worpen onder de voet? Dies moet my therte trueren ende lyden pijne groot; sou dit noch langher dueren, ic waer veel liever doot. Al ben ick dus bedroghen met u, reyn maechdelijck saet, en valschelijc beloghen, het compt by uwer daet; sprack ick te naer u eere, segt my, maechdeken coen, anders dan duecht ende eere, als ghy moecht u selven doen? Ten had my niet ghespeten al tleet dat ghy my doet, hadt ghy my niet verweten dat ick was te cleyn van goet; daer om dat ic sal mincken, schoon lief, die trouwe van dijn; ick salder noch langhe om dincken, alst u vergheten sal zijn. Oorlof, reyn creatuere, die eens was die liefste mijn, meyndy dat ick sal trueren, alst moet ghescheyden zijn? Neen ick, ghy bloem verheven, van u neem ick den keer; al hebdy my begheven, schoon lief, men vinter meer. 