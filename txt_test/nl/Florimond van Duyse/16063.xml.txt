 Een Soudaen had een dochterkijn, sij was vroech op gestanden, sij meijnde gaen plucken bloemekens al in haers vaders warande. Sij sach die schoone bloemkens aen; sij dacht in haren sinne: ‘wie macher desen bloemmaker sijn, och mocht ick hem bekinnen. ‘Tmoet wel een abel constenaer sijn, een heer van grooter weerden, maer dier die schoone bloemekens doet spruijten wt der ierden. ‘Ick heb hem in mijn hert soo lief, mocht ick hem eens aenschouwen, ick souder om laten mijns vaders rijck en gheven hem mijn trouwe.’ Des nachts ontrent der midder nacht, quam Jhesus voor haer venster staen: ‘staet op, schoon maget, en latet mij in, ick ben met uwer minnen bevaen.’ Die maegt stond op seer haestelijck, sij heeft haer venster open gedaen; daer sach sij haer Jesus, haer suete lief, seer suijverlijck al voor haer staen, Doen sij Jesus haer lief aensach, sij booch haer neder ter ierden, sij boot hem vriendelijck goeden dach, met alsoo grooter eerwaerden. ‘Mijn alder liefste jongelinck schoon, van waer comdij gegangen? Uws gelijck en heb ick nooyt gesien in al mijns vaders landen.’ - ‘Schoon maegt, ick heb u lang gekent, om u ben ick hier gekomen soo ver al wt mijns vaders rijck, ick ben de maker der bloemen.’ - ‘Sijt ghij mijn alderliefste lief, naer u staet mijn verlangen, ick heb u alsoo langhe begheert, met u soo wil ick gangen.’ - ‘Schoon maget, wilt ghij met mij gaen, u rijck dat moet ghij laten; ick ben met uwer minnen bevaen, en ick wil u ontschaken.’ - ‘Mijn alder liefste jongelinck schoon, u eijgen wil ick wesen; maer leijdt mij wt mijns vaders rijck, myn trouw sal ic u geven.’ Hij namp die schoon maegt bij der hant, hij leijdese in een corter wijlen al wt haer vaders conincrijck, wel meer dan dusentich mijlen. Sij spraken menich minnelijck woort, sij ghingen beijde te samen: ‘nu seght my, edel jongelinck schoon, hoe is doch uwen name?’ - ‘Mijnen naem is wonderlijck, hij staet zeer hooge beschreven; al wt mijns vaders coninckrijk is my den naem gegeven. ‘Schoon maegt, ist dat ghij mij bemint, gheeft mij u trouwe allene, ick sal u seggen mijnen naam; ick heet Jesus van Nazareene.’ Sij sach haer lief soo minnelijck aen, sij neijgde haer ter ierden: ‘schoon lief, ick gheve u mijns herten trouw, van u en wil ick niet scheijden.’ Hij nam die maecht al bij der hant sy ghinghen beijde te gader: ‘nu seght mij, edel jongelinck schoon, en wie doch is u vader?’ - ‘Myn vader is van grooter macht, sijn ryck gaet al soo verre, hemel en ierde heeft hij gemaect, die son, die maen en oock die sterren. ‘Hemel en ierde en alle goet, dat moet al van hem comen, hondert duesent engelen vroet staen al tot sijnen love.’ - ‘Schoon lief, sijdij eens conincx soon, en alsoo rijck van goeden, seght mij, mijn liefste jongelinck schoon, en wie is dan u moeder?’ - ‘Mijn moeder is een suijver maegt, van haer soo staet geschreven; sy heeft my reijn ter werelt gebracht, een suijver maecht is sij gebleven. ‘Gelijck die schoone sonne op gaet, ben ick van haer geboren; sij is al in mijns vaders rijck een keijserinne vercoren.’ - ‘Is u moeder een reijne maecht, sijt ghij eens conincx sone, mijn alder liefste jongelinck schoon, van waer sijt ghij dan gecomen?’ - ‘Al in mijns vaders coninckrijck daer eest soo vol van vruegden, hondert duesent jaren lanck en is daer maer een ure.’ - ‘Myn alder liefste jongelinck schoon, ick heb soo grooten verlangen al naer u vaders coninckrijck; laet ons daer henen gangen.’ - ‘Schoon maecht, mint mij met herten reijn, mijn rijck sal ic u geven; daer sult ghij altijt bij mij sijn, in grooter vreugden leven.’ Sij ghingen eenen langen tijd al door een schoone groen heijde; sij quamen al voor een cloosterkijn, Jesus die wilde van haer scheijden. Hij nam die maecht al bij der hant, hij sprack met soeten sinnen: ‘adieu schoon lief, verbeijdet mij hier, ick moet eens gaen hier binnen.’ - ‘Myn alder liefste jongelinck schoon, moet ick nu van u scheijden? Nooijt en hoorde ick droever woort, van u soo moet ick scheijden.’ - ‘Schoon maghet, laet u weenen staen, ick sal haest weder comen, dan sal ic u in mijn rijck ontfaen, daer sult ghij plucken bloemen.’ Jesus is van haer gegaen, die maecht bleef int verbeijden, sy weende soo menigen droeven traen, dat Jesus van haer was gescheijden. Maer doen den dach ten avont quam, die maget was in groot verlangen naer Jesus, haer alder liefste lief, dat hij sou weder comen gegangen. Sij clopte haestelijck aen die poort, sij was soo droef van sinnen: ‘doet op, doet op, en latet mij in, mijn lief, die is hier binnen.’ Die poort die wert daer open gedaen, die pater quam daer voren; daer sach hij een schoon maget staen, alser ooijt van moeder was geboren. ‘Schoon maecht, seght mij wat ghij begheert, waerom sijt ghij in geweene? Seght mij, wat ist doch dat u deert? Hoe comt ghij hier alleene?’ - ‘Och vader, mijn lief, die ick bemin, die is mij hier ontgangen; segt hem, dat hy doch bij mij comt, hij beijt mij veel te lange.’ - ‘Schoon maecht, u lief die ghij bemint, ick en hebbe sijns hier niet vernomen; waerlijck, hij en is hier niet, hij en is hier niet gecomen.’ - ‘Och vader, hoe meugdij seggen dat? Mijn lief, die ick beminne, het leste woort dat hij mij sprack, hij seij: ick gaen hier binnen.’ - ‘Segt mij, schoon maecht, hoe heet u lief, daer ghy mij af wilt spreken?’ - ‘Och vader, dat en weet ic niet, den naem hebbe ick vergheten. ‘Hij is soo wonderlijcken schoon, sijn rijck strect alsoo verre, hij is gecleet met blauwen lasuer, omset met gulden sterren. ‘Sijn aenschijn blinct van verwen wit, gelijck die lelien schoone; sijn wangen sijn soo schoon geroozet, gelijck een roode roose. ‘Hij is mijn alder liefste lief, hij heeft mijns herten trouwe; sijn haer dat blinckt van verwen claer, al waert van fijnen gouwe. ‘Sijn oochkens sijn soo vriendelijck, hij is soo suet van spraken; hij quamp al wt sijns vaders rijck, omdat hij my soude ontschaken.’ - ‘Schoon maghet, is u lief soo schoon als ghij hem hebt gepresen, al waer hij wt des hemels troon hij en mocht niet schoonder wesen.’ - ‘Och vader, wat wil ic u seggen meer, ic en can hem niet vol loven; sijn moeder is een suijver maecht, alle coninginnen gaet sij te boven.’ Den abt al wt verwonderen sprack: ‘Jesus van Nazareene!’ - ‘Ja vader, alsoo heet mijn lief, die ic met herten meene.’ - ‘Is dat u lief die ghij bemint, die sal ic u wel wijsen; hij is hier alsoo wel bekint, hij is seer hooghe van prijsen.’ - ‘Och vader, mijn lief die ick bemin, mocht ic eens bij hem wesen, al waer hemel en ierterijck mijn, voor hem soo soude ict al geven.’ - ‘Seght mij, schoon maecht, in uus liefs naem, van waer comdij ghegangen? Mij dunct soo ick aen u verstaen gij sijt wt verre landen.’ - ‘Al wt mijns vaders heijdens lant, van daer ben ick geboren; mijn lief, die ick soo seer bemin, met hem ben ick hier gecomen.’ - ‘Schoon maecht, doet ghij naer mijnen raet, u lief sal ick u geven, en laet uws vaders heijdensche wet, en leijdt een kersten leven.’ - ‘Och vader, wat ghij van mij begheert, dat wil ick al volbringen, mijn lief die ist mij al wel weert, die ick wt alder herten minne.’ Hij leerde die maecht volcomelijck al in een kersten leven, hij dedese in een cloosterkijn; een reijne maecht is sij gebleven. Sij diende haer lief getrouwelijck, sij had ook soo grooten verlangen bij Jesus te comen, haer liefste lief, sij was nu sijn gevangen. Als sij haer leven hadde voleijnt, en sij van hier soude scheijden, heer Jesus quamp wt sijns vaders rijck, hij wilde sijn lief nu met hem leijden. Hij heeft haer minnelijck ontfaen met soete melodijen, gebracht al in sijns vaders rijck; doen was sij al soo blije. Al wat haer hert begheren mach, dat wordt haer daer gegeven; sij is bij Jesus, haer soete lief, altijt sal sij in vreugden leven. Och alle jonge maegden reijn, gheeft Jesus doch uw trouwe, en kiest hem voor u soete lief, ten sal u nimmermeer berouwen. Die dit liedeken eerstwerf sanck, Godt wil haer gratie geven, dat sij mach sien heer Jesus haer lief, al in dat eewich leven. Amen. 