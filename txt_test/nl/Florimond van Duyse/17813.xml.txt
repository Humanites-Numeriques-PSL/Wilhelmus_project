 Och hoe lustelic is ons die coele mei ghedaen ende sprutet uut mit bloemkens menigherleie; so wie mit druc ende liden is bevaen, in Jesus wonden sal hi hem vermeien. Nu sijn die telgheren wide uutghespreit ende bloeijen schoon ghelijc den roden rosen; so wie sijne sonden te rechte beschreien wil, onder desen boom so sal hi hem verposen. Die mei is ons al bi den wech gheset op enen berch ende die is also hoghe, op dat een ieghelic sonder let die rosenmei vrilic aenschouwen moghe. Hoe recht op ghewasaen so is die edele mei, gheplantet in also diepen dale; dat is Maria, die maghet rein; van minnen so starf die fine nachtegale. O edel nachtegale, die alreschoonste boom die hadde sine blade so wide doe ontloken, hi sanc so lude die seven noten hooch, so dat sijn edele hertken is ghebroken. Nu is die nachtegale fier ghebleven doot al omme die minne van eenre schoonre joncfrouwen; hi is ghecomen al uut sijns vaders schoot, waer sach ieman ghelijcheit deser trouwen? So wie sine sinne noch onghestadich sijn ende uutghedeelt tot eerdeschen creaturen, die merke wel aen den nachtegale fijn, hoe hi den doot omme onsen willen wonde besuren. Hoe minnelic is ons des crucen boom ontdaen, het spruten gheluwe bloemkens aender heyden; so wie met druc, met liden is bevaen, in Ihesus wonden sal hi hem vermeyden. Die mey die is al biden wech geset op eenen berch en die staet also hoghe, om dat een yegelic soude sonder let ten soeten crucen mey aenscouwen mogen. Nu staen des meyen tacken wtgespreyt ende bloeyen schoon gelijc die rode rosen; so wie zijn sonden, zijn gebreken hier bescreit, onder desen boom sal hi hem verposen. Recht op gewassen is den edelen greyn ende is geplant in also diepen dale; dats in Mariam, die suver maget reyn; van minnen so sterf die fiere nachtigale. Die fiere nachtegale des crucen boom op clam, hi heeft sijn vederkens so wide ontploken, hi sanc so luyde die .VII. noten hooch, so dat sijn edel hertken is gebroken. Nu is de fiere nachtigael bleven doot om minnen van eender suverder ioncfrouwen; hi quam so hoge al wt sijns vaders schoot; wie hoorde ye gelike deser trouwen? So wie zijn sinnen noch ongestadich zijn ende cleven noch op aertsche creatueren, die mercke aen desen nachtigale fijn, hoe hi den doot om onsen wil woude besuren. 