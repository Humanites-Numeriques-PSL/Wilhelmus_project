 Help God, hoe wee doet scheiden, hoe is mijn hert doorwont! Nu vare ic over die heiden ende truere talder stont; die stonden also vele sijn; mijn hert draecht heimlic liden, al eest dat ic vrolic schijn. Ic hadde een hoveken gheplantet met veil ende claver fijn, het isser te vroech vervrosen, dat doet mijnder herten pijn; vervrosen ist mi bi sonnen schijn dat cruit so langher so liever, dat bloemeken vergheet niet mijn. Dat bloemeken, dat ic mene, dat isser van edeler aert, van aller duechden rene, haer mondeken isser saert, haer ooghen sijn hupsch en daertoe fijn; als ic der liefsten ghedenke, bi haer mocht ic gheren sijn. Mi dunket in al mine sinnen ende als ic bi haer bin, si is een keiserinne, gheen liever ic emmer ghewin; met vrouden is mijn herte becleet, als ic der liefsten ghedenke verdwenen is alle mijn leet. Sal ic mijn boelken begheven, als dicwils een ander doet, ende voort met gheneuchte leven ende voeren eenen hupschen moet? dat en can, dat en mach er doch niet sijn. God seghen u int herte, het moet ghescheiden sijn! 