 Christus is ons verresen, o menschen zijt verheucht, en wilt nu vrolick wesen inwendich, so ghy meucht; deur hem zijn wy ghenesen van sonden en ondeucht. Adam den eersten vader, deur d'onghehoorsaemheyt verleyt door den verrader, t' serpent vol nijdicheyt, die bracht ons altegader in groot' allendicheyt. Maer Christus onsen Heere ghehoorsaem tot der doot, heeft sijne leden teere beswaert met pijnen groot; ontfanght dan dese leere, loopt tot hem in den noot. Over de doot als heden heeft hy ghetriumpheert, die helle daer beneden oock me ghespolieert: dus hy tot alle steden wort gheglorificeert. Vroech voor den daghe schoone vander doot opghestaen, is hy met blijden toone tot zijn moeder ghegaen; hy vandt der maechden croone met bitterheyt bevaen. Hy sprack: ‘wilt niet meer treuren, o moeder, my aensiet; u hert dat schijnt te scheuren deur alle dit verdriet; het moest met my gebeuren ghelyck het is gheschiet.’ Noch heeft hy menichmale de sijne gh'openbaert, als doen sy in een sale saten by een vergaert, met ghesloten portale, deur vreese seer beswaert. Hy sprack met blyden sede tot hun opt selve pas: ‘ick gheve u myn vrede’. D'Apostelen seer ras gheloofden daer ter stede, dat hy verresen was. Ist, dat wy gheestelijcke met hem verresen zijn, soo laet ons alghelijcke soucken en smaken fijn Godt in syn hemelrijcke, en niet des weerelts schijn. 