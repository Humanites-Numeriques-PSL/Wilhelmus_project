 Ierusalem, ghy schoone stat, hoe staet ghy, bruyt, in mijn behaghen; mijn ooghen maect ghy dick soo nat, mijn herte doet ghy naer u iaeghen. Want boven alle schoonheyt schoon zijt ghy van buyten en van binnen, soo dat tot uwen lof idoon noch menschen zijn noch Seraphinnen. O gulde son, o silver maen, o sterr'kens blinckend' als robijnen, maer die daer binnen eens mocht gaen, duyst sonnen soud' hy vinden schijnen. Schoon vader-lant, schoon vader-lant, Godts aller triumphantsten throone, in u is rijckdom abondant, o salich, die u krijcht ten loone. U mueren zijn van goude fijn, bestroeyt met peerlen zijn u straten, in u en is gheen sonne schijn, want ghy schijnt selver boven maten. Hoe schoon blinct daer den diamant, hoe soetkens lacchen de saphieren, oock den karbonckel triumphant gheeft licht in duysentich manieren. Tapijtsery en isser niet, dit zijn Hierusalems tapijten; de motten doens gheen verdriet, den tijdt en kanse oock niet slijten. Och schoon Sion, mijn liefste lief, ghy hebt berooft alle mijn sinnen; maer desen roof doet my gherief, nu sal ick u alleen beminnen. Dus roept mijn ziel: ‘o Heer, wanneer, o wanneer sal ick van hier scheyden? Naer u soo haeck ick even seer, al wilt het vleesch my neer-waerts leyden. ‘Ick ben hier in het tranen dal, den hooghen Thabor is daer boven; och laet my met u vrienden al u majesteyt eens salich loven.’ 