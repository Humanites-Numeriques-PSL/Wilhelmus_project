 s' Morghens schijnt de sonne sachtig inden dageraet, maer haer straelen branden crachtich, hoe sy hooger gaet, soo wast mijn oprechte minne tot u, schoone maeght; sy was soet in het beginne, die mijn hert nu knaeght. Nacht en dach ben ick in truere, vol van droefenis, hierom thoont vrouwen-natuere, die genadich is; al en ben ick u niet werdich door u deuchtsaemheyt, siet hoe mijn liefde volherdich van u noyt en scheyt. Getrou heb ick my gedraghen, altijt even seer, lijf en leven sou ick waghen, vroom al voor u eer; altoos ben ick met verlanghen t' uwen dienst bereyt, hoopende loon te ontfanghen voor mijnen aerbeyt. Ick en soeck niet voor mijn loone eenich gelt noch goet, maer in eeren u persoone, wt reyn liefde soet; redelijck is mijn begeren, en weest niet gestoort, oft om u sullen falgeren mijn vijf sinnen voort. Edel schoon princes der vrouwen, die in't herte staet, in u schoonheyt te aenschouwen ben ick noyt versaet; sonder u is alle vreuchde voor my smart en pijn, want de blomme uwer jeugde troost het herte mijn. 