 Ick breng mijn naeste gebeur een dronc, ick hoop hy sal dat wachten; ick gunt hem wt mijns hertsen gront, met vrolijcke ghedachten. Wijn, wijn, fijn edele wijn, sober wilt ghy ghedroncken zijn, anders soo zijt ghy fenijn van wonderlijcke crachten. Als ick den edelen wijn aanschou, vergeet ick mijn labueren, en voeg het in de beste vou, en laet fiolen trueren. Wijn, wijn, fijn edelen wijn, sober wilt ghy ghedroncken zijn, anders soo zijt ghy fenijn, men moet u dick besueren. Den wijn die proefmen by den smaeck, als ons die oude leeren; hy verdrijft soo menich mensch den vaeck, die by nacht bancketeren. Wijn, wijn, fijn edelen wijn, sober wilt ghy ghedroncken zijn, anders soo zijt ghij fenijn en wilt den mensch regeeren. De wijn is wt, den kroes is leech, een ander doe ick schencken, my dunckt ick creech so wel mijn deech, ick can gheen droefheyt dencken. Wijn, wijn, fijn edelen wijn, sober wilt ghy ghedroncken zijn, anders soo zijt ghy fenijn, en doet de hont wel hincken. Ontfangt van mijn den beker net, mijn vrienden wtvercoren, en drinckt het wt met eenen set, als ick u dede te voren. Wijn, wijn, fijn edelen wijn, sober wilt ghy ghedroncken zijn, anders soo zijt ghy fenijn, ghy doet ons vreucht oorboren. NoÃ« die heeft den wijn gheplant al door t' bevel des Heeren; God den Heer sy lof en danck, diet al hier doet vermeeren. Wijn, wijn, fijn edelen wijn, den menschen hart verheucht ghy fijn; ghy zijt een goede medecijn, als ons die Schrift doet leeren. 