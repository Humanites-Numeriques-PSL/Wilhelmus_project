 Een oude man sprack een ionck meysken an: ‘schoon lief, wildi beteren myn verdriet?’ - ‘Neen ic’, seydese, ‘lieve Jan, van uwen biere en dorst mi niet; tis beter dat ghi van mi vliet, ghi doet doch al verloren pijn: mijn boelken moet een ionck man zijn.’ - ‘Schoon lief, ick soude mi geerne paren, waert u beliefte nu ter tijt.’ - ‘Spreect een oude quene van tseventich iaren, oudt ende verrompelt also ghi zijt; aen u en is doch gheen profijt, ghi en tapt niet dan verschaelden wijn; mijn boelken moet een ionck man zijn.’ - ‘O mijne waerde suver iuecht, herte ende sin hanget al aen dy!’ - ‘Stelt u te vreden oft ghi moecht, wi en dienen niet te samen ick ende ghy; oudt ende versleten dunct ghy my, wat soudt ghi schrijven in mijn francijn? Mijn boelken moet een ionck man zijn.’ - ‘Schoon lief, wilt doch doen mijn avijs, so sal ic u maken van goede rijc.’ - ‘Een ionc man staet badt in mijnen prijs, ghelijc soect altijt zijn ghelijck; wat soudt ghi doeghen op eenen tijt, dan droncken drincken als een swijn? Mijn boelken moet een ionck man zijn.’ - ‘Ic mach wel claghen mijn verdriet, ic minne ende en worde niet ghemint.’ - ‘Nu swijghet,’ seyt si, ‘luerefaes! vrijdt elders daer ghi troost ghewint; ic hebbe bemint een ionghelinck, mijn herte verblijt in zijn aenschijn; mijn boelken moet een ionck man zijn.’ 