 Here Halewin sanc een liedekijn, al wie dat hoorde wouder bi sijn. Dat vernam een conincs kint, herde scone ende bemint. Ende si ginc voor vader staen: ‘vader, mach ic naer Halwine gaen?’ - ‘Neen, mine dochter, neen: ghi siet, die daer gaen en keren niet.’ Ende si ginc voor moeder staen: ‘moeder, mach ic naer Halwine gaen?’ - ‘Neen, mine dochter, neen: ghi siet, die daer gaen en keren niet.’ Ende si ginc voor haer suster staen: ‘suster, mach ic naer Halwine gaen?’ - ‘Neen, mine suster, neen: ghi siet, die daer gaen en keren niet.’ Ende si is naer haer broeder ghegaen: ‘broeder, mach ic naer Halwine gaen?’ - ‘Tes mi al eender waer ghi gaer, als die crone di rechte staet.’ Ende si es up haer camer ghegaen, ende trac haer beste cleder aen. Wat deetsi an haren live, so blide? een wit hemdekin fijn als side. Wat deed si an haren sconen korslive? van goudinen banden stontet stive. Wat deetsi an haren roden rocke? van steke tot steke een goudine cnoppe. Wat deetsi an haren kerele? van steke tot steke al perele. Wat deetsi aen haren blonden hare? ene crone, van goude sware. Ende si ginc naer vaders stalle, ende cooser dbeste ros van allen. Si sette haer scrilincs up dat ros, ende reet al singhen ende clinghen door dbosch. Doe si thalven dat bosch mochte sijn, ontmoete si here Halewin. - ‘Ghegroet,’ sprac hi, ‘ghi scone maghet, die ene goudine crone draghet. ‘Com met mi, tot onder die linden ghi sulter goet gheselscap vinden.’ Si reden met mallinc anderen voort, ende upten weghe viel menich woort. Si quamen bi een galghen velt; daer hinc so menich vrouwenbelt. ‘Com, maghet scoon ende eerbaer, sitte hier ende ontbinde dijn haer.’ So menich haer dat si ontbon', so menich traen die haer ontron: ‘Hoe scone maghet ghi ooc sijt, kies uwe doot!... het isser tijt.’ - ‘Here Halewin, als ic dan kiesen sal, so kiese ic hier dat sweert, boven al. - ‘Maer trect eerst ute dat oppercleet: maeghdenbloet dat springhet so breet.’ Ende voor dat utegethogen was lach sijn hooft al inne tgras. Ende voor sijn levens draet afbrac, sijn hooft noch dese woorden sprac: ‘Ga ginder al in dat corene, ende blaset up minen horene!’ - ‘In dat corene en ga ic niet, up dinen horene en blaes ic niet.’ - ‘Ga onder die galghe om een potteken salven, ende striket aen minen roden halsen!’ - ‘Onder die galghe en ga ic niet: dinen roden halse en bestrijc ic niet.’ Si nam dat hooft al bi den hare, ende waschtet in ene borne clare. Si sette haer scrilincs up dat ros, ende reet al singhen ende clinghen door dbosch. Here Halewins broeder quam ghegaen: ‘scoon maghet, hoe machet met Halwine staen?’ - ‘Ic hebben ghelaten inne dat velt, met so menich scoon maeghdenbelt.’ Here Halewins suster quam ghegaen: ‘scoon maghet, hoe machet met Halwine staen?’ - ‘Hi hevet mi sine conste gheseit: met menigher scone maghet hi reit.’ Here Halewins vader quam ghegaen: ‘scoon maghet, hoe machet met Halwine staen?’ - ‘Here Halewin seer moede was: hi rustet stille inne tgras.’ Ende doe si was thalver banen van den bossche sijn moeder quam ane: ‘Segghe mi, o scoone maghet, of ghi minen sone saghet.’ - ‘Ic houde sijn hooft in minen schote; mijn veurschoot van sinen bloede es rode.’ Ende doe si ander poorte quam, bliessi den horen als een man. Als heur vader dat hadde vernomen, hiette hi se willecomen. Er wart ghehouden een banquet, ende dat hooft upter tafel gheset. 