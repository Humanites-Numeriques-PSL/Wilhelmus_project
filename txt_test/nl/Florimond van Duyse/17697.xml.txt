 Na groene verwe mijn hert verlanct. Daer ic alleine was, si heeft mijn herteken ombevaen; ghelijc dat groene gras ontsproten wter meien schijn met menich bloemken claer; also heeft haer een joncfrou fijn gheprent al in dat herte mijn, al met dat nieuwe jaer. Die rode verwe die heeft si veel, van liefden brant mijn hert; ende dat si mi des niet lonen en wilt, dat brenghet mi grote smert; Ic wenschte doch van herten gheren dat ic ware bi haer alleen; ic hope si sal in eren haer jonc herteken tot mi keren, diewile ic truerich ben. Om narent wille draech ic wit in mines herten gront; uit stedigher liefde mijn herte sucht naer haren roden mont; naer haer staet alle minen sin, bi nachte ende bi dach; naer haer so ga ic menighen ganc, die wech en wert mi niet te lanc, als ic si aenschonwen mach. Blau hebdi, schoon liefken, van mi begheert in rechter statigheit, mer wist ic wat u herte begheert, het sonde u sijn bereit. Des suldi niemeer twifel haen, in trouen ic u min, ic wil ten uwen dienste staen so langhe ic noch op eerden gaen tot minen lesten dach. 