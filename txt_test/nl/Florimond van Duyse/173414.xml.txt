 Die werelt hielt my in haer gewout mit haren stricken menichvout, mijn macht had sy benomen; si heeft my menich leet gedaen, eer ic haer bin ontcomen. Ic bin die werelt af gegaen, haer vroechde is also schier gedaen, in also corten daghen; ic en wil die edel siele mijn niet langer daer in wagen. Ic sie den enghen weg bereyt, die recht totter ewigher vroechden leyt, natuer wilt nyet versaghen; ic wil dair vromelic doer gaen om Ihesus te behagen. Ick voele in my een vonkelkijn, het roert so dic dat herte mijn, daer wil ick wel op waken; die min vermach des altemael een vuer daer af te maken. Nu moechdi horen een groot beclach; natuer si roept: o wy, o wach, haer vroude moet si laten; daer si haer lange in heeft verblijt, dat moetse leeren haten. Haddieu, haddieu, nature mijn, mijn hert dat moet ontcommert sijn, ten mach gheen claghen baten; dye mijn siel alleen begeert, hem wil ic nu inlaten. Mijn vianden nemen des nauwe waer, heymelick ende openbaer; si legghen mi valsche laghen; hier om so moet ic wacker sijn bi nacht ende oec bi dagen. Ic en wil mi daer in niet verslaen, met vroechden wil ict anegaen, ic selse wel verweren; die minne voert so groten brant, si en moghen mi niet deren. Daer vast staet mijn betrouwen in; hi sterct mi met sijn hoghe min, sijn cracht doet mi verwinnen: sijn gaven sijn soe menichfout, geen hert en macht versinnen. 