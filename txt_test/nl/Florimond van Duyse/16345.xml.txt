 Ghy hoenderen, eenden en duyven, wilt u verblijden al, den vos, die op u placht te cluyven, die leyt nu in een dal; op den wegh derf hy 't niet houwen, dat heeft de gans ghedaen, die brenght hem int benouwen, met haer jonghen, sonder waen, die nu dapper broeden aen. De vos subtijl van listen, altijt hy practiseert; 't was wonder dat zy niet gisten, dat de gans dus swemmen leert; hoe wijt dat zijn de stroomen, soo weet de gans wel raet om daer over te comen, daer den vos voren staet; daerom heeft hy 't nu soo quaet. Wat mach 't den vos veel baten, dat hy can loopen snel, can de gans boven maten oock vlieghen alsoo wel over hecken, bosschen en tuynen, 't is haer niet inde weech; al loopt den vos veel struynen, sijn hol wordt niet te leech, met hem ist daerom gheen deech. Den vos die leyt veel laghen, met den wolf, op dit pas, om de gansen te verjaghen, sy loopen daerom soo ras; maer ten mach niet profiteren, achter is den wolf lam, sy connen den gans niet leeren, dus worden sy soo gram, om dat de gans het hol in nam. Den vos die heeft soo langhen ghebruyckt alle zijn macht, de gansen opghehanghen al door des wolves cracht, maer nu comt de gans met hoopen, die dus langh heeft ghebroet; nu moet den vos verloopen, met den wolf seer verwoet, vande gans al metter spoet. Had de vos moghen ghebruycken sijn wil ende zijn lust, de gans had moeten duycken, want de vos doch niet en rust; hy meynde onder hem te vercrijghen alle macht ende ghewelt, maer nu moet den vos swijghen, en wijcken uyt dat velt, want de gans is zeer ontstelt. De gans die heeft vernomen, met soo menigh cleyn ghedier, hoe den vos sonder schromen den wolf wil senden hier om haer jonghen te berooven, te nemen den thienden uyt zijn nest, end' oock van alle schooven, sy plucken daer aen haer best, souden sy hebben ghemest. Dese mare is vertoghen onder menigh vogel kleyn, by een zijn die nu gevloghen end' comen al ghemeyn om desen vos te verdrijven, te smijten den wolf doodt, en noch komen zy stijven met een gantschen vloot; nu is den vos in grooter noot. Het is doch eene wijse, dat elck heeft zijne beurt, als d'een daelt moet d'ander rijsen, na blijtschap comt lijden voort, na lijden en bittere tranen comt blijschap sonder ghetal; elck die moet ontfanghen loon na sijn wercken al, eer dat eynde comen sal. Prince der creatueren, exempel op dit termijn, een yegelijck moet besueren naer blijschap groote pijn; die daer sat in weelden, met vreughden onghefaelt, 't was droefheyt dat hy teelden, als hy zijn vrucht in haelt, dat wort hem al betaelt. 