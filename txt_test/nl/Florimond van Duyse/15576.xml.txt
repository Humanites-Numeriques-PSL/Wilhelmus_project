 Daer had een meisken een ruiter wat lief; voor silver noch voor roden gout en wilde si niet scheiden van hem; si wachte hem onder die linde was groen. Daer quam een vrome ridder ghereden, sijn swarte hoet was ontwee ghesneden, sijn harnas blonc van goude claer: ‘wel schone joncfrou, wat doet ghi daer?’ - ‘Ic hebbe hier also langhe gheseten, die liefste mijn die heeft mi vergheten, het isser wel seven jaer en een dach, dat ic mijn lieveken niet en sach.’ Wat troc hi daer uit siner tasche? een sluierlijn was wit gewaschen: ‘lief meisken, dat wil ic di gherne schenken, so ghi dines boeles nemmer wilt ghedenken.’ - ‘Al ware die sluier noch so lanc, dat hi van den hemel totter aerden hanc, dan noch so woude ic hem varen laen, mijn soete lief willic weder haen.’ Wat nam hi dan van sinen vingher? van roden goude enen schonen ringhe: ‘lief meisken, dien willic daer bi u schenken, so ghi dines boeles nemmer wilt ghedenken.’ - ‘Die rinc is schone ende daerbi goet, behout uwen rinc ende ic minen moet, die rinc dien willic varen laen, mijn soete lief moetic weder haen.’ - ‘Wat wildi noch den ridder verbeiden, alrede so lanc van hier gescheiden? nu schinet voor hem een ander dach, dat men hem een ander joncfrouken gaf.’ - ‘Waerom en soude ic hem niet verbeiden, den vrient van mi so langhe ghescheiden? beware Grod dat edel bloet, so dat hi voor mi noch liefde voelt. ‘Ic voere nu enen droeven moet, ghelijc die tortelduive doet, als si haer boelken verloren heeft, op dorren tacke truerich si leeft. ‘Si drinket dat water met droeven sinne, ende dat uit reinder liefde ende minne, si isser emmer so droeve ghemoet. Rijc God, hoe is die liefde so soet.’ Doe nam hi af sinen iseren hoet; doe verkende si dat edel bloet: ‘sijt ghijt mijn liefste schat, mijn leven? twi en hebt ghi u niet te kennen ghegeven?’ - ‘Omdat ic di beproeven woude, ic meende dat ghi mi vervloeken soude, mer haddet ghi mi met vloec belaen, ghi haddet moeten becopen saen. ‘Daer door ghi mi rein bewaert hebt u troue, so blijfdi emmer die liefste vroue, nu salic, waer ic ooc verblijf, schoon lief, di nemen tot een wijf.’ Die ons dit liedeken eerstwerf sanc, een vrome ridder was hi ghenaemt, hi singhet ons dit ende noch veel meer; Behoede God aller joncfrouwen eer! 