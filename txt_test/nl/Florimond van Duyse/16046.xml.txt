 Een nieuwe liet, vaet dit bediet, tAntwerpen geschiet al inden jare van tsestich, siet, en verwondert u niet; een broeder met vliet, met grooter schare van diefleyers, hoort, ghebracht al voort van de Steenpoort inde vierschare. Willem hiet hy; och hy was so bly, een cleermaker vry binnen stede. Als hy nu by de heeren, tfy, quam ende sy hem vraechden mede oft hy was herdoopt: ‘ons dit ontknoopt, waer ghy op hoopt?’ Die scout dede die rede. Hy sprack tot haer: ‘waerom vraecht ghy maer na mynen doop claer ende niet na mijn leven, op dat elck voorwaer en ghy allegaer een oordeel daer nae mochte gheven? Want ic ben een roof, vraecht nae mijn geloof, op dat dees werlt doof daer na doe sonder sneven.’ Die scout, sonder deer, die vraechde seer oft hy herdoopt weer, als hy eens had beleden. - ‘Wat is u begeer? Ghy begeert niet meer dan een woort, o Heer, om my te vertreden.’ Hy sprac als een goet knecht: ‘oordeelt toch recht en overlecht.’ Aldus gingen zijn reden. De schout int gemeen, hert als een steen, was niet te vreen, vraecht wederom met lagen. Willem sprac: ‘hoort reen; ghy hebt voorheen my gevraecht alleen; mach ick oock u niet vragen?’ De schout sprac: ‘ontbeyt; geeft eerst bescheyt al van u feyt, als dan sal ickt ghewagen.’ ‘Ick wilde wel’, sprack Willem snel, met goed opstel, ‘dat ghy eens dachte op den dach seer fel, die branden sel gelijck een oven rebel; u toch daer voor wilt wachten, als de godloose snoo verbranden sal als stroo, al doet hijt noo; dus wilt daer toch op achten.’ Willem sprac sonder vaer: ‘in Marco claer, in zijn sesthiende, daer moecht ghijt lesen: al wie ghelooft voorwaer en wort ghedoopt eenpaar die sal hier naer salich wesen.’ - ‘Men vraecht, hoordt mijn,’ sprack die schout seer fijn op dat termijn, ‘u niet na desen.’ Willem sprack voort aen als hy had gedaen: ‘de kinder onbequaem en connen niet ghelooven;’ noch sprack hy saen, oock onbelaen: ‘wilt dit verstaen, nochtans voor de dooven op mijn gheloove reyn, verstaet dit pleyn, ben ick gedoopt alleyn; hierom ben ick verschoven.’ De heeren onvroet al metter spoet maecten hen op de voet en ghingen binnen vlieden. Met goeden moet sprack hy seer soet: ‘ghy borgers doet boet.’ De schout ginckt hem verbieden. Willem sprack: ‘heer schout, my laet spreken onverstout; niet lange, ick hout, sal moegen spreecken van u lieden.’ Terstont, verstaet, die heeren quaet met haren raet quamen, wilt hooren. Willem sprac: ‘vaet, mijn heren, het doet u baet; en wijst niet na tplaccaet wilt ghy niet zijn verloren, denct doch op den dach die niemant voorby mach, als ghy sult roepen: ach, oft ghy moet zijn herboren.’ Sy hebben terstont, al gelijc int ront, hem met eenen mont verwesen. O Heer, doet cont haeren quaden vont, dat sy werden gesont en die Scriftuer lesen; maect dat haer hert, hard als een bert, toch soeter wert; dat bid ick u mit desen. Smorgens, vroech tijt, op de marct wijt, met cleyn jolijt, sy hem brachten; aen den staeck sonder strijdt, worgen met nijt, sonder langer respijt, gingen sy hem versmachten. Och Godt, o Heer, siet doch eens neer nae u leden teer, want sy haer seer verachten. Prince ient, mijn liedt bekent is nu ten ent ghesongen; ick wasser present en hem ontrent, als hy was ghesent voor den ouden ende jongen, daer hy beleet, zijn gheloof gereet voor d'overheet. God moeten loven alle tongen. 