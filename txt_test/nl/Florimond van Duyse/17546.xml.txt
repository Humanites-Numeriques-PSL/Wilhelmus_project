 Met vroechden laet ons singhen ende loven die triniteit, dat si ons wil bringhen ter hoechster salicheit, die ewelic sal gheduren ende ewelic sonder verganc; och mocht ons dat gheburen! Och ewich is so lanc. Leefden wi na die ghebode maer, als wi leven souden, ende dienden altijt Gode ende Onser Liever Vrouwen, ende lieten overliden den swaren overganc, so mochten wi ons verbliden. Och ewich is so lanc. Bliscap sonder ende is boven in hemelrijc; die wi daer sullen vinden dien is hier gheen ghelijc; daer is dat godlic wesen, scenct ons den bliden dranc, ic hebt wel horen lesen. Och ewich is so lanc. Maria die moeder ons Heren, die is van ons verblijt, als wi ons bekeren in deser ellendigher tijt; Maria, maghet reine, och edel wijngaertranc, bidt voer ons ghemeine. Och ewich is so lanc. Nu mach ic oec wel truren ende mijn singhen laten staen; want ic had uutvercoren, dat emmer moet vergaen; ic waende, si soude mi gheburen; si gaet al haren ganc; ic vrees een ewich truren. Och ewich is so lanc. Ic sanc met groter vroechden: die werelt al staet mi aen; an haer wil ic mijn houden, si en mach mi niet ontgaen, tis ewich ja niet vresen; - si maect mi also cranc; ic soud so wel ghenesen, waer ewich niet so lanc. Ic sanc van ure tot uren, si soude mi enghe sijn, ic waende, si soude mi doden - dat en mach also niet sijn; nu wil ic van haer sceiden; si gaet al haren ganc, ten baet gheen langher beiden. Och ewich is so lanc. Wes sel ic mi hantieren, wat sal ic ane gaen, dat ic der werelt manieren van vresen moet laten staen? Vol drucs, verdriets van binnen, vol drucs, dat maect mi cranc; wat sel ic gaen beghinnen? Och ewich is so lanc. Hadieu der werelt minnen, hadieu, tis al ghedaen! Ic heb in minen sinnen wat niewes aen te gaen; ic wil gaen avonturen te gaen een anderen ganc, al solt mi werden sure. Och ewich is so lanc. Die enghelen menigherleide si doen ons groten cier, ende laten ons te weten, het ghelt ons even dier; so moghen wi ons verbliden ende leren der enghelen sanc, nu ende tot allen tiden. Och ewich is so lanc. Die enghelen alle gader si maken ons groten feest, si loven God den Vader, den Soen, den Heilighen Gheest. Als wi onse sonden laten, si gheven ons groten danc ende lonent ons sonder maten. Och ewich is so lanc. Laet ons gaen dienen Gode, dat rade ic jonc ende out, ende houden sijn ghebode ende bidden hem menichfout, dat hi ons wil bescermen al voer der hellen stanc ende voer dat ewich kermen. Och ewich is so lanc. Mit vrouden wille wi singhen ende loven drievoudicheit, dat si ons wille bringhen ter hoochster salicheit, die ewelic sal duren, och ewelic sonder verganc; och mocht ons dat gheburen! Och ewelic is so lanc. Och levede wi nae tghelove mer als wi leven souden, ende dienden altijt Gode ende Onser Liever Vrouwen; als wi die sonden laten, si wetent ons groten danc, si danken ons boven maten. Och ewelic is so lanc. Die blischap sonder ende hier boven in hemelrijc, die wi daer sullen vinden, si en ghevet ons gheen gelijc; dat is dat godelike wesen, het schenket ons bliden dranc, als ic heb horen lesen. Och ewelic is so lanc. Maria, die moeder Godes si is van ons verblijt, als wi ons bekeren in deser armer tijt; Maria, maghet reine, schoon suver wijngaertsranc, bidt voor ons ghemeine. Och ewelic is so lanc. Die heilighen alle gader, si driven so groten feest; si loven God den Vader, den Soon, den Heilighen Gheest; als wi die sonden laten, si wetens ons groten danc, si danken ons boven maten. Och ewelic is so lanc. Die enghelen menichvoldich si maken ons blide seer; des laet ons sijn verduldich, dat ghelt ons even duur; so moghen wi vercrighen der soeter enghelen sanc nu ende tot allen tiden. Och ewelic is so lanc. Nu laet ons dienen Gode, dat rade ic jonc ende out, ende houden sine ghebode ende danken hem menichfout, dat hi ons wil beschermen al voor der hellen stanc ende voor dat ewelike kermen. Och ewelic is so lanc. 