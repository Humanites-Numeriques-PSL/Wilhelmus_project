 Adieu, reyn bloemken rosiere, di mi bi uwer duecht, u wesen ende maniere mi dicwils heeft verhuecht; peyst om mi als ghi moecht, als ick trecke wten lande: mijn hert laet ic u te pande, adieu solaes ende vruecht. Adieu, ghi doet mi smerte, adieu, noyt meerder grief, adieu, myn ionge dom herte berooft mi als een dief; adieu, mijn liefste lief, als ick ben wter stede, ic bidde u om een bede leest daghelijcx desen brief. Alstu den brief hebt gelesen ghi doet mi liefs genoech, wilt doch gedachtich wesen die eens tot u minne droech; ic en sal u spade noch vroech, schoon lief, ooc niet vergeten; mer, herteken, ic laet u weten, dat noyt pacxken also swaer en woech. Wilt u doch eerlic draghen ende peyst doch om den endt, want nu en tallen daghen blijft ghi in mi geprent, this God die therte kendt: scoon lief, wilt daer op dencken; myn bloet sal ic u schencken, myn hert voor een testament. Dat wi nu moeten scheyden, this mi een sware pijn; Christus wil u gheleyden, tmoet al ghescheyden zijn; mer ic hope in corte termyn, spijt alle dese nijders treken, wi sullen malcander noch spreken ende drincken den coelen wijn. Adieu, princesse gepresen, this al om u ghedaen, wilt doch gedachtieh wesen, want ic moet van u gaen; God die wil u bistaen, schoon lief, coemt mi te baten; dat ic u nu moet laten, dat cost mi so menigen traen. 