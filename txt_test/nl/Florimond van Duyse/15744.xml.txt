 Den mey moet wech na tsomers saysoen, den winter is voor ooghen; ghi minnaers coemt helpen ende bistant doen, eer dat si brandich verdrooghen. Door des winters virtuyt gheen cruydeken en spruyt; voor bloemkens groeyen biesen; het doet knyedick sneeuwen ende vriesen. Van sanghe so zijn dye voghelkens ghespent ende seer truerlijc ghedoken; den vorst der velden iuecht doot ende schent, die sonne staet int beloken; voor tcoel dauwich rosier prijst men dan een goed vier: den heyrt die valt te cleene; die velden staen alleene. Dye bonte craeyen zijn alleen int lant, als si wel moghen souden; deen blaest, dander clippertant, ende si zijn blaeu van couden; ghi liefkens, twee en twee, moecht door de coude snee te velde nemen u ganghen ende daer snotvincken vangen. Amoreuselijck zijnde vergadert dan tmoet alle vruecht passeren; met nyet meer volckx dan wijf ende man moecht ghi dan maioleren, ende, na des winters aert, maerts bier of wagebaert met een poeyerken bestroeyen, verfraeyt siel ende lijf int poyen. Een eycken rozijnken dat hooge laeyt, tgeeft een natuerlijc luesen, al ist dat buyten haghelt, reghent oft waeyt, dat doet de kaeckskens blosen; al is die winter stranck, haer nachten die zijn lanck, om vrolijc te zijn ter tijcke; het is een heymelijc rijcke. Princelijcke vroukens, seer aerdich geplucht, coemt met u lief ter bane, die sterrekens staen en quicken aen die lucht, seer claer so blict die mane; sinct, clinct, ioct ende speelt, in dien dat u verveelt, condy u niet verwermen, vliecht in uws liefkens armen. 