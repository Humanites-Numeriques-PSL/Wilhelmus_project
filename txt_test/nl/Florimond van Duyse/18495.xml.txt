 Sorghe, ghi moet besiden staen, ghi sijt te vroech ghecomen; die winter heeft mi leet ghedaen, dat willic claghen den somer. Heeft u die winter leet gedaen, die selfde bloemekens ontspringhen, ende die een gestadich boelken heeft, hi mach wel vrolic singhen. Ende die een gestadich boelken heeft, die hebbe hem lief met maten, ende als het op een scheiden gaet, mach hi dat varen laten. Och, al te veel is onghesont, heb ic dicwils horen segghen; die bronne die heeft enen valschen gront, waer men water henen moet draghen. Der bronnen gront en prise ic niet, hi heeft mi dicwils bedroghen: si heeft een ander liever als mi, si heeft mi dicwils beloghen. Och, Suider- Noort- en Westerwint si bliven selden stille, ende waer twee herten moeten scheen, so scheen si teghen wille. 