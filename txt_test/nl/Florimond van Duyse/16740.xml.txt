 Hollant, Zeelant, weest nu verblijt, verheucht u nu in desen tijt, aenbidt den Heer der Heeren, dat hy ons wil gheven synen pays subijt, dat wy eendrachtich moghen leven. Maer niet gelijck in Vranckrijc, zijt dies wel vroet, daer sy hebben vergoten het Christen bloet, ende haren eedt hebben ghebroken; sy waren als leewen ende beeren verwoet, maer het sal noch werden gewroken. Hadt ghy ghecreghen die overhant, ghy socht gheen vrede aen elcken cant met al u Babels knechten; nu is de Roomsche kercke ghevallen int sant, wie salse weder oprechten? Ten baet moorden noch branden, al zijt ghy fel, al valt ghy Gods kinderen seer rebel met al u valsche partije; sy is gevallen die groote stadt Babel, met alle haer afgoderije. Ghy, die coninghen en princen hebt verleyt, den beker der oncuysheyt met wreetheyt hebt ghijse vol boosheyt geschoncken, van tbloet der onnooselen, hoort mijn bescheyt, sijn sy geworden droncken. Den Turck, die coemt al met ghewelt, met dry hondert duysent man is hy te velt, te voet end oock te peerden, hy heeft gewonnen, tzy u vertelt, twee steden van grooter weerden. Lagoulette ende Thoenis sijn die steden genaemt, daer binnen was so menigen Italiaen, bisschoppen, cardinalen, Spaensche gesellen, die zijn daer gebleven, wilt dit verstaen, die en sullen ons hier niet meer quellen. Als den Spaenschen raet dit heeft vernomen, ras zijnder posten in Brabant gecomen, dat sy doch souden accordeeren, dat den Prince van Oraengien tot zijnder vromen, den Turck soude helpen keeren. Den Prince van Oraengien triumphant, Godt sal hem gheven wijsheyt en verstant, op dat Gods woort tot desen stonden mach gepreect worden aen elcken cant, liever Turcks dan Paus bevonden. Al is den Turck gheen Christen genaemt, hy en heeft niemant om tgeloove gebrant, als die Papisten doen alle dage; Herodes en was noyt sulcken tyrant, noch was het niet naer Gods behagen. Prince! die ons nu dit eerstmael sanck, sijn herte was vrij ende vranck, maer jonckheyt doet hem dolen; den gheest is willich, dat vleysch is cranck, hy hopet noch te onderhouden. 