 Och ongeluckigen dach, die ick wel beclagen mach, dat ick mijn liefste lief oyt sach, waer deur ick ben comen in swaer verdriet: sy heeft mi verlaeten, en ick haer niet. Nu ben ick doorschoten snel, met Cupidoos pijlen fel; sy hebben mijn jonck herdt doorwont. Helpt my, jonck lief, in corter stont, oft ick en can niet worden gesont. Mocht ick sterven die doot, tsweert van Pyramus bloot mocht drucken in mijn herdt minjoot; ten waer my niet soo groote pijn als van haer verscheyden te sijn. Venus comt my ter baet met alle crachten snel, en wilt my helpen uyt dit gequel; want ick nu ligge in swaer ellent om dat ick ben van mijn lief absent. Adieu, mijn liefste lief, adieu, alle mijn vreucht, adieu, mijn leven en mijn geneucht, ghy sijt die liefste en anders geen, om u, schoon lief, sterf ick alleen. 