 Die winter is een onweert gast, dat merck ick aenden dage. Ic had een boelken ende dat was waer int openbaer; si en was mi niet getrouwe, des lijt ic rouwe. Het ghaet ten vastelavont waert, nu lengen ons de dagen; mijn lief boot mi een cranselijn van peerlen fijn, oft ic soude willen draghen totten daghe. Daer na coemt ons die lieve tijt; so spruyten ons die bloemkens, si springen wt so menigerley, coel is den mey; ic hoore den nachtegael singhen van minnen. Wat achte ic op den vogelen sanck oft op quade nijders tongen? Mijn lief boot mi haer armkens blanc, ic weets haer danc; ic en salts mi niet beromen, mach ic daer in comen. Ghi zijt mijn lief, weet dat voorwaer, ick vare na Oostenrijcke. Schoonder wijf en sack ic nye; als ickse aensie, waer vintmen haers gelijcken, ja, haers gelijcken. Oorlof, schoon lief van Aerdenborch! Wi twee wi moeten scheyden. Ick eedt mijn corenken noch groen, ick hebs van doen. Maria wil ons gheleyden, als wi gaen scheyden. Die winter is een onweert gast dat merc ic bi den douwe. Ic hadde een schoon lief uitvercoorn, ende dat is waer: si was mi toch niet ghetrouwe, tsal haer rouwen. Te paeschen is die vasten uit, so lenghen ons die daghen. Mijn lief gaf mi een cranselijn van peerlen fijn, dat wil ic so lustelic draghen al mijn daghen. Daer nae comt ons die coele mei, die doet ons vrouden bringhen, hi brenghet ons bloemkens menigherlei, coel is die mei; ic hoor die nachtegael singhen ende springhen. Wat achtic op der voghel sanc ende op die clapperstonghen! mijn liefken gaf mi haer armkens blanc, ic weets haer danc, daer in so mach ic rusten, want mijt luste. Adieu, adieu, mijn schone lief, wi twee wi moeten scheiden. Du heefst mijn hert in sorghen ghebracht dach ende nacht. Maria wil ons gheleiden, want wi scheiden. Die ons dit lietjen eerstwerf sanc, si heeft so wel ghesonghen; dat heeft ghedaen een joncfrou fijn bi den coelen wijn. Si was haer boelken niet trouwe, tsal haer rouwen. 