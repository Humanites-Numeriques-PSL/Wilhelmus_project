 Met eenen droeven sanghe ist dat ick u claghen moet, dat ic dus bi bedwange moet laten dat liefste goet; haer wesen is so soet van haer die mi trueren doet; na haer moet ick verlanghen, verteerend mijns herten bloet. Schoon lief, wt charitaten, ontsluyt dat herte dijn, ende wilt compassie vaten des bitteren lijden myn; u amoreus aenschijn verblijt dat herte mijn; al hebt ghi mi ghelaten, u dienaer wil ic zijn. Ick ben so dom van sinnen, dat ic u met al mijnder macht moet eeren ende minnen, u ende al u gheslacht; al ben ic ongeacht van u, reyn vroulijc dracht, daer ionste is van binnen, die wortel hout haer cracht. En laet ons niet verscheyden, scoon lief, waer ghi bevaert, wi en houden tusscen ons beyden den amoruesen aert; want dicwils openbaer ghi segt mi waer ghi bevaert; dies wil u God geleyden, die alle dinc bewaert. Wat dinge mach mi gebreken, wat heb ic u misdaen, dat ick dus ben versteken van u, reyn vroulijc graen? Rijck God, waer sal ic gaen oft hoe salt met mi staen! Al wt mijn ooghen leken so menighen heeten traen. Adieu, suyver princesse, adieu, reyn violier, adieu, reyn acoleye, adieu, reyn eglentier, adieu, bemint rosier, adieu, reyn balsemier, dit is mijn bien alleye; adieu, ic moet van hier! Int slot van mijnen gedichte so rade ick elcken persoon, dat hi zyn minne niet en stichte ghetroulijc sonder loon; wat Venus kinder doen, die comen gaerne int groen. Och lacen, also lichte diende ick sonder loon! 