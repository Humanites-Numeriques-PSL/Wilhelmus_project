 Schoon Vlaender-landt, edel Gravinne, vervroeyt u nu al buyten keere, ghy hebt verworven paeys en minne, noyt mare vermaect dy dus seere; dijn lof end' eere wast lanck zoo breere, verblijdt u rasch metten verheughden; paeys is den oorspronck van alle vreughden. Den Vlamingh mach nu zeer wel lusten, wat mocht hy meer aen Godt begheeren? Met paeys zal elck op syn bedd' rusten, met paeyse zal hem elck gheneeren; paeys zal beweeren des vyandts deeren; paeys sal ons houwen vul van deughden; paeys is den oorspronck van alle vreughden. Veur niemandt durven wy ons veynsen, niemandt en zal ons nu vercleenen; paeys heeft beweert ons achter peynsen, paeys heeft ghebluscht ons druckich weenen; paeys sal verleenen meer dan wy meenen; paeys is tvoedtsel van alle ieughden; paeys is den oorspronck van alle vreughden. Almachtich Prince, Godt hier boven, wy dancken u met goe bescheede; anders en meugh wy niemandt loven, ghy zijt regent int sweerelts weede; dees Princen beede bewaerdt van leede, niet meer werden wy van d'ontvreughden; paeys is den oorspronck van alle vreughden. 