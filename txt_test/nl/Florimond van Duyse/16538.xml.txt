 Het is een dach van vrolicheden in des conincs hove, want daer heeft gewonnen heden een maecht van grooten love een kynt gemaect al wonderlijc ende altemael genuechtelijc nae zijnre menschelicheden, dat daer is onwtsprekelijc ende daer toe onbegripelijc na zijnre godlicheden. Die moeder is dochter wonderlijc dies zoons, hij is hoor vader; waer hoord yeman des ghelijcs? Hy is God ende mensch to gader, hy is knecht ende daer toe heer, hy is over al, dats meer, onbegripelic te vynden; hy is teghenwoordich ende veer, tis groot wonder ende meer, ten can gheen mensch verzinnen. Doe voortquam die Godes zoen vander maget pure, ghelijc der lelyen bloeme schoon, verwondert der natuere, dat dia ionghe maghet wan, was, eer ye dinc began, mensch na zijn behagen, dat die borsten der reynicheit gaven melck der kyntschlijcheit den ouden van den daghen. Ghelijc dat niet en quetst dat glas daer die sonne schiint dore, ghelovet dat sy maghet was na der dracht als vore. Die moeder is gebenedijt door wiens besloten lichaem lijt die Gods zone geboren; die borsten oec wel heylich waren, die God in sine jonghe iaren te zuken hadde vercoren. In den duuster nacht wan die maecht der zonnen verlichter; die prins wert inden stal gelaecht alder werelt stichter; men bant hem mit een wieghe bant, die de sterren maecte mitter hant doe hy den hemel wrachte; hy weende als een kyndekijn mede, die donren inden wolken dede doe hy opvoer mit crachte. God den harderkiin ontboot des nachts al by hooren beesten, by den engel blyscap groot al vandes conincx feesten, dat gewonnen had een maecht. in eenre kribbe was hy gelaecht in doekelkijn gewonden; hy is alder werelt heer, van gedaente scoenre meer dan ye mensche was gevonden. Doe men al die werelt bescreef, doe ghinc die maecht mit kynde; te Bethleem dair sy doe bleef ende wan dat kynt dair ynne, die ons moet scriven in dat hof dair die enghelen singhen lof van zijnre waerdicheden. Heer God van hemelrijc, gheeft ons allen op aertrijc van goeden willen, vrede! 