 Ten was noyt mensche van sonden, van sonden so versaecht, had hijs groten rouwe, en Gode sijn liden claecht ende voort op hope levet, God die Heere is al so goet, dat hijt hem al verghevet. Wij willen God gaen dienen, hi salt ons loonen bat, hi wil ons gaerne gheven sinen eeweliken schat, die niet en mach vergaen, daer eenen dach meer vruechden is dan hier vijfduysent iaer. Aen God van hemelrike staet alle mijn toeverlaet, want alle dese werelt in sijnder hulden staet, daer sonder niet en mach sijn eenen corten ooghenblick; dat is ons allen aen schijn. Hi wacht hem also wale, die hem te wachten heeft; men vint in niemant trouwe, in gheenen mensche die leeft, dan aen den rijcken God; wouden wij dat wel verstaen, wij onderhielen sijn ghebot. Dese boose werelt en is anders niet dan loos, quaet ende vals, onghestadich als dat riet dat voer alle winden helt; so wie der werelt volgen wil, sijn herte blijft onghestelt. Dese valsche werelt is broosscher dan een ghelas; ten was noyt eenich mensche, hoe hooch hi gheboren was, hi en sterf, ende wert niet met alle sinen groten goede, daer hi hem toe verliet. 