 Pacientie is soo goeden cruyt, sij is nu in saisoene, want haer cracht en haer virtuyt heeft yegelyck nu van doene; wilt u te plucken spoene dat edel cruydeken goet; sluytet binnen int herte dijn, en dinckt het sal eens beter zyn; sterct in Godt uwen moet. Alle die pacientie behoeft, aldus sult ghyse saeyen; troost de ghene die zyn bedroeft, soo sal u Godt oock paeyen en helpen u uiten quaeyen als ghij in lyden zyt; want zoo ghij uwen naesten doet, dat zuldi vinden tzy quaet oft goet voor Godt gebenedyt. Wildi pacientie, crijgen saen, hoort toe, ick salt u leeren: ghij sult die daegelijcx plucken gaen int bitter lijden ons Heeren; wilt u herteken daertoe keeren, met traenen wilt aensien wat Jesus voor u gheleden heeft; hij is die de pacientie gheeft de ghene die tot hem vlien. Al die ompatientich zyn in dese droeve tyden, sy doen hen selven dobbel pijn, want yegelijck moet nu lijden; ten baet murmureren noch strijden, hout u in Godt gherust; liet elck zyn sondich leven staen, den tyt die soude beteren saen, den honger soude worden gheblust. Die dit liedeken heeft ghedicht, veel lydens heeft zy verdraegen groot en cleyn van alle ghewicht tot in haer oude daegen; zy en willes niemant claegen dan Godt, diet beteren mach; die beste remedie die zy vint, es te peysen, ick hebt verdient, en dienen Godt nacht en dach. 