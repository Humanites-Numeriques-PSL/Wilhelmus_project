 Waer is die dochter van Syon, ick soudese blide maken; ick soude haer een boodtscap doen van also hoghen saken. Doe men die werelt al bescreef, doen ghinc die maghet sware; te Bethleem, dat si doen bleef ende ghenas haers kints al dare. Een ghelas, al schijnter doer, ten breect niet vander sonnen; dus heeft die maghet, na en voer ioncfrou, een kint ghewonnen. Een duysternis is ons verclaert, een licht is ons verresen; een maecht die heeft een kint ghebaert, dat dunct mi wonder wesen. Nu is hi teerder ende cranck, een maghet die sal hem voeden; wi moghen hem wel weten danc van sijnder groter armoeden. Hi toont sijn goedertierenheyt, wilen was hi verbolghen; hi drift so grote oetmoedicheyt, wien connen hem niet ghevolghen. Maria nam hem op haren scoot, si custen aen sinen monde; die minne had si alsoo groot tot hem, in allen stonden. O Heer, lof moet u altoos sijn, wilt ons dan gheleyden, met die waerde moeder dijn, als wi van hier al scheyden. 