 ‘Comt al van Zuyden en van Oosten, die met sonden zijn belaen; ick sal u wel vertroosten, met mijn vleesch sal ick u versaen; ick ben de fonteyne verheven, die dorst heeft, die come naer; die daer wt drinckt, sal eewich leven,’ spreect Christus int openbaer. ‘Ick en ben hier niet gecomen, o mensche, zijt dies wel vroet, dat ick u soude verdoemen, maer verlossen al met mijn bloet; ick begheer in u herte te weunen, daer moet geen ander in; alleen moet ghy op my steunen, oft ghy en comt niet daer ick bin. ‘Ick ben de wijnstock wtgesproten,’ spreect Christus, ‘verstaet mijn woort; blijft vast in my gesloten, ghy sult brengen goede vruchten voort; maer laet ghy u verleyden, dat ghy menschen troost aensiet, ghy wort van den wijnstock gescheyden, al u vruchten sullen doogen niet.’ Hebt lief, mijn wtvercoren, die u ter werelt doen quaet; die u boosheyt leggen vooren, bidt daer voor, 't is Christus raet; want hij heeft selve gesproken aen den cruyce met luyder stem: ‘och Vader, latet niet zijn gewroken, ick bidde vergevet hen! ‘En vreest niet al te samen; mijn woort voor de werelt belijt, of ic sal u beschamen voor mijnen Vader gebenedijt; aldus en wilt niet vreesen, maer strijt met herten vro; laet den knecht gelijck den meester wesen, het belieft den Vader alsoo. ‘Ick ben een goet herder wt der maten, ic ga mijn schaepkens veur; ick begeer mijn leven daer voor te laten, ick ben de rechter deur; en laet u niet verleyden van die daer buyten der deuren passeert: het zijn dieven en moordenaers beyde,’ spreect Christus, so hy ons leert. Niemant en comt tot den Vader dan door den Sone Gods alleen; hy bidt voor ons allegader, weest doch met Christo te vreen; wilt vast op hem betrouwen, hy is de verworpen steen; doet ghy t'niet, het sal u berouwen als ghy van hier sult scheen.’ Prince Godt, aensiet ons ellenden, hier in dit aertsche dal, wilt uwen Geest hier neder senden, die ons vertroosten sal; so mogen wy u de eere geven al inden hemelschen troon door Christum; hy is ons leven, wy verwachten van hem de croon. 