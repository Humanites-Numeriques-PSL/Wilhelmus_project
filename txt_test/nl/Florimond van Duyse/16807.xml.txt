 Ic dronc so gairne den zueten most, die dair vloeyt wt des vaders borst mit groter gunste; Heer Ihesus betaelt al minen cost. Soud ic al dyn quytscelder syn, so mostu draghen myn passi ende pyn al in dat harte dyn; so moechstu blide int eynde syn. O heer, du wyste my al opt liden, ic soude nu gaerne mitti verbliden ende ewelic mede vrolic syn; mar sterven dat is grote pyn. Soe wie dat sterft in corter tyt, in groter glorien wort hi verblyt al in dat rike myn; dair wort verdreven al hartzen pyn. O heer, het moet al ghestorven syn, datter lustich is den vyf synnen myn, ende dat is grote pyn; mar tis cleyn, wilstu myn hulper syn. Och woudstu nu dyn harte my gheven, ic soud di cronen int ewighe leven mit een vergulden croen; ghif my dat harte, nem my te loen. 