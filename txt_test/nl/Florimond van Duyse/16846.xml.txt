 Ic weet noch enen acker breit die is met rosen om beleit, daer isser een groene weide; en die enen lieven boele heit, hi en sal niet van hem scheiden. Die scriver minde dat vrouken trou, hi diendese beiden voor roden gout, hi diendese op twee manieren; was die here wt ghereen, so woude hi bi dat vrouken slapen. Die here die was ghereden wt, ghereden naer Constans al van sijn huis, hi woude goet gaen winnen; hi hadde sijn vrouken thuis ghelaen met sinen cleinen kinde. Doe het was omtrent der middernacht ende si haer willeken hadden volbracht, doe quam die here ghereden; hi clopte vrolic aen den rinc, als hi immer placht te doene. ‘Och, lieve scriver, en schrict doch niet, ic wil u goet verberghen, minen here willic binnen laen, in minen snee witten armen omvaen ende nemen u in miner hoede.’ Doe die here al op den hove trat, dat vrouken hem dese woorden sprac: ‘sijt willecommen, here, sijt willecommen, here mijn, ende hoe ist met u verganghen?’ - ‘Het mochte mi seer wel vergaen dat ic te lande weder quam, ic ende mine ghesellen; hadde ic nu minen scriver goet, ic mochte hem gheerne spreken.’ Die here was een toornich man; hi dede haer die keerse steken an, hi sochte op al die bedden: ‘och hadde ic minen scriver goet, dien soude ic selve wecken.’ - ‘Mer wildi dinen scriver haen, so trecket vrouwen cleederen aen ende gaet in den rosen gaerde; so vindet ghi uwen scriver goet naer die edele ioncfrou wachten.’ Hi dede dat hem sijn vrouken bat, sijn vrouwes cleedren ane hi trac ende ghinc in den rosen gaerde; daer vont hi enen scriver goet naer die edele joncfrou wachten. Die scriver hief op sine snee witte hant, hi gaf den here in sijn aenghesichte al in den rosen gaerde: eenen slach, ‘een ioncfrou moet hier binnen sijn om naer den ioncheer te wachten.’ - ‘Heb danc, goet scriverkijn, heb danc; ic wildi coopen een nieuwe ghewaet met peerlen ende met siden, dat nemmer schoonder mijn liefken en droech aen haren snee witten live.’ 