 Al binnen der hooger mueren al van Hierusalem, daer woont eeh ionghelinc binnen, mijn herte stel ic aen hem; want hi is al so schone, want hi voert eenen name die hem soe wel betaemt: Iesus heet hi; hi spant der maechden crone, iae crone. Hi heeft twee schoon bruyn ooghen, si lichten also claer, daer mede heeft hi ghetoghen mijn hertken in hem so naer in sijnder hoogher conde, al ben ick hier ghelaten in deser nederheyt; sijn aenscijn blinct veel claerder dan die sonne. Hi heeft twee blosende wangen ghelijck die schoon roset, daer mede ben ick bevanghen al inder minnen net. Waer om soude ick dan trueren? Ick sal mi selven laten in dieper ootmoedicheyt. So mach mi Iesus, mijn lief, te wille ghebueren. Ghi maechdekens sult weten, dat ghi hebt eenen brudegom fijn; al is hy hooghe gheseten, een lief is hi ghemeyn. Hi is die schoonste veltbloeme, so soet is hi van ruecke ghelijck dat paradijs. Mijn herteken is te bat dat ick hem noeme. Ghi hertekens, van seden sijt Iesum, u lief, getrouwe; al laet hi u noch beneden, ghi sult hem namaels aenscouwen, Stelt u in sijnder proeven, hi is so soeten minnaer, hi is van groter machten; daer mede sal hy u herteken noch doergroeven. 