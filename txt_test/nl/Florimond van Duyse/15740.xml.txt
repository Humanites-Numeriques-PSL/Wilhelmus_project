 Den lusteliken mey, Cristus playsant, vol alder duechden groene, is doer den heyligen gheest als nu gheplant in alle gheloovige koene; die tot desen meye scrijt, wort van alle sonden quijt; sijn duecht ende alle sijn leven wil hem Cristus minnelijc gheven. Het vriesen, het sneeuwen is nu ghedaen, den winter mach ons niet dwinghen; die wet des ouden testaments is al vergaen, die liefde moet al volbringhen; die vast aen Christus liefde cleeft ende lief sinen broeder heeft als hemselven, na Paulus leeren, hi volbrengt die wet des Heeren. Die vogelkens singhen op dat groene hout so vrolijck onbedwonghen; dat sijn die engelkens menichfout ende alle ghelovige tongen die singhen: ‘glorie fijn moet Christo inden hemel sijn! Pays, mannen ende vrouwen, die op sijn woert betrouwen!’ Desen meyboom Christus so iuechdich bloeyt met duechden menigerhande; hi heeft ons met sijn dau besproeyt, sijn bloet tot eenen onderpande. ‘Comt al die belast sijt ende slaeft, tot mi,’ seyt hi, ‘ghi wort gelaeft, ick sal u ontladen van sonden, mijn iock is licht bevonden.’ Sijn goddelijc woert is een ghebloeyet rijs daer wij op moeten beeten, dwelck is beseghelt na Gods advijs, met Cristus bloedich sweeten; hi heeft den helschen viant groot, die sonde, ende die eewige doot verwonnen tot allen daghen, ende al onsen last ghedragen. Coemt ter fonteynen die so overvloedich staet, wilt vanden water drincken het welc int eewighe leven gaet, Christus wilt ons minnelijc schincken; want daer vloeyt wt Christus buyck levende water tot onsen gebruyc; die heylige gheest eersame scenct hi om niet, tot onser vrame. Gheloeft si den meyboom victorieus, die ons God schanc wt minnen, wten gheslachte Iuda corragieus, een leeu niet om verwinnen; Christus, dien eewighen mey, die maect alle herten vrey met sinen gheeste iuechdich, die hem versoecken vruechdich. O Prinche Ihesu, meyboom ghebenedijt, soe lustelijck ontploken, ontfangt ons in u armkens wijt aent cruce voer ons ontloken; ghi sijt onsen troost ende alle ons vruecht alleenliken bi uwer duecht, so worden wij deelachtich in uws vaders rijc warachtich. 