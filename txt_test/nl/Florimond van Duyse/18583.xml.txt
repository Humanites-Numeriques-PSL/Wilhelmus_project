 Tis een dach van vrolicheden in des conincs hove, want daer heeft ghewonnen heden een maecht tonser vrome een kint volmaect al wonderlic ende altemael ghenoechelic nae sijnre menschelicheden, die daer is onsprekelic, ooc daer toe ondachtelic nae sijnre godlicheden. Die moeder is dochter wonderlijc haers soons ende hi haer vader; waer hoorde iemant des ghelijc? Hi is God ende mensch te gader, hi is cnecht ende daer toe heer, hi is over al, dat is meer, onbegripelic, te vinden, tegenwoordich ende veer; tis groot wonder ende meer, ten can geen mensch ghegronden. Hi was gheboren in der nacht, der sonnen verlichter; die prince wert in den stal ghelacht, alre werelt stichter; men banten metten windebant, die sterren maecti mitter hant doe hi den hemel wrachte; hi weende als een jonc kint mede, den donder die hi in den wolken dede, doe hi opvoer mit crachte. Doe voortquam die Godssoon al van der maghet pure, als een leliebloeme schoon, wonder der nature, dat een jonghe maghet wan, die was eer enich dinc began; hi maecte nae behaghen, dat die borsten der reinicheden gaven melc der kinslicheden den ouden van den daghen. Ghelijc dat niet en quetst dat glas daer die sonne schijnt dore, gheloof ic dat si maghet was, daer nae rein ende vore. Die moeder is ghebenedijt, si is besloten lichamelijc, die Godssoon wert mensch gheboren; die borsten die wel heilich waren, die God in sinen jonghen jaren te sughen hadde vercoren. God den herdekens ontboot des nachts bi haren beesten, mit den enghelen blischap groot van des conincs feesten, dat ghewonnen had een maecht ende in der cribben ghelaecht in doekerkijns ghewonden, hi was alre werelt heer; van ghedaente schoonre wel eer en was nie mensch ghevonden. Doe men al die werelt beschreef, ghinc die maghet mit kinde te Bethlehem daer si mede bleef, ende voortbracht daer dat kinde dat ons moet schriven in den hove, daer men sijn glorie sinct mit love, van sijnre waerdicheden. God hier boven van hemelrijc verleen ons menschen op aertrijc van goeden willen, vrede! 