 Daer ginck een meyt om water uyt, om water wel alsoo laet, en alse t'halver weghe quam, brack se haren water stoop: ‘ey, daer sijnder nogh meer te coop.’ En als de meyt aen thuys quam de basinne die sagh soo suer: ‘ist om dat ick gebroken heb, gebroken uw water stoop? ey, daer sijnder nogh meer te coop.’ De meyt die sey: ‘basinne, basinne, gheeft my mijn huer, die ick den gantschen winter lanck gewonnen heb alsoo suer; ey, basinne, gheeft my mijn huer.’ - ‘Wat huer moet ick u gheven? wat huer moet ghy hebben dan? ghy die den gansche winter lanck geslapen hebt by mynen man; ey, wat huer moet ghy hebben dan?’ De meyt, die sey: ‘basinne, basinne, wat dat ghy seght: als uwe man niet thuys en is, slaept ghy by den mulder sijn knecht; ey, basinne, wat dat ghy seght!’ De basinne die sey: ‘klappeye, klappeye, en klapt niet meer, want door het klappeyen van onse twee, verliesen wy beyden ons eer; ey, klappeye, en klapt niet meer.’ 