 Hoe ligh ick hier in dees ellende, van mijn vijf sinnen gants berooft! Komt, siet my aen, ghy aertsche bende, die van die werelt wert verdooft; ghy die altijt in ydel saken soeckt uwen gheest soo te vermaken. Die Zee-syrene met soet singhen verdooft den stuyrman in het meer, dat hy zijn seyl niet kan bedwinghen, maer moet vergaen door storm onweer; soo doen sy die in ydelheden verliesen haer verstant en reden. 