 Ich aen ghegheven hertze ende zin an eene vrouwe goet; hoe verre dat ic van haer bin soe es mi in den moet. Ten vruechden anich cranken spoet of ic en zie haer lievelic scijn; dan mach mir nicht verghessen zijn. Liever boel ic nie ghewan, no nemmermeer en sal; eist dat soe mi der dueghet jan, sone claghic gheen mesval. Mijn hertkin es in vruechden al, alsic aenzie de vrouwe mijn; dan mach mi nicht vergessen zijn. Hoe soudic dat ghelaten connen, soe es so dueghdelijc; met gansen wille willic haer jonnen, soe maect mi vruechden rijc. Nie en vandic haers ghelijc, so goetlic es de vrouwe mijn; dan mach mi nicht vergessen zijn. Al haddic allen weinsch ghewolde, sone gherdic nemmer bas, dan ich haer eewich dienen solde; want ich das nie vergas. Vooral dat es of ye ghewas, blivic in trauwen haer eighijn; dan mach mi nicht verghessen zijn. 