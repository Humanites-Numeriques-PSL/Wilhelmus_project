 Schoon jonckvrouw, ick moet u clagen, dat ick ben doorwont, en ick moet groot lijden dragen om u rooden mont; moet ick uwe liefde derven en u claer aenschijn, soo sal ic in rouwe sterven, en van smart en pijn In mijn hert stont gy geschreven doen ick u eerst sach, goet en bloet en oock mijn leven, al wat ik vermach, sal ick, lief, door u vercoren, stellen tot een pant; laet u dienaer niet verloren, maer bied hem die hand. 'k Sal u prijsen en u eeren, spijt al diet benijt, uwen lof altijt vermeeren, want gy tweerdich sijt; dus ic hope te vercrijghen uwe gratie goet: laet ons saem te wijl bedrijven alle vreuchden soet. Liefste, mocht ic by u comen op u kamerkijn, en u spreken sonder schroomen, alder liefste mijn, mocht ic een comedie spelen, voor mijn soete liefkens deur, soo sou mijn jonck herte quelen, dat nu lijt doleur. 