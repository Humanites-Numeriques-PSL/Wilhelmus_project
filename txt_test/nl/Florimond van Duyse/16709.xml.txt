 Hoe minnelic is ons des crucen boom ontdaen, het spruten gheluwe bloemkens aender heyden; so wie met druc, met liden is bevaen, in Ihesus wonden sal hi hem vermeyden. Die mey die is al biden wech geset op eenen berch en die staet also hoghe, om dat een yegelic soude sonder let ten soeten crucen mey aenscouwen mogen. Nu staen des meyen tacken wtgespreyt ende bloeyen schoon gelijc die rode rosen; so wie zijn sonden, zijn gebreken hier bescreit, onder desen boom sal hi hem verposen. Recht op gewassen is den edelen greyn ende is geplant in also diepen dale; dats in Mariam, die suver maget reyn; van minnen so sterf die fiere nachtigale. Die fiere nachtegale des crucen boom op clam, hi heeft sijn vederkens so wide ontploken, hi sanc so luyde die .VII. noten hooch, so dat sijn edel hertken is gebroken. Nu is de fiere nachtigael bleven doot om minnen van eender suverder ioncfrouwen; hi quam so hoge al wt sijns vaders schoot; wie hoorde ye gelike deser trouwen? So wie zijn sinnen noch ongestadich zijn ende cleven noch op aertsche creatueren, die mercke aen desen nachtigale fijn, hoe hi den doot om onsen wil woude besuren. 