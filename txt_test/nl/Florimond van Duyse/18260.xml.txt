 ‘Rijc God, wie sal ic clagen dat heymelijc lijden mijn? Mijn boel is mi veriaghet, scheyden is mi geworden pyn; mijn boel is mi veriaget, sceyden is mi geworden cont; dus drave ic over geen heyde, myn herte is mi seer gewont.’ Ic bat si so minlijcke met witten armen blanck, dat si bi mi woude bliven: ‘die somer en is niet lanck.’ - ‘Ic en mach bi u niet bliven, ick en mach bi u niet zijn, ick wil over geen groen heide, tot die alder liefste mijn.’ Moet ic nu van haer scheyden dat doet mijnder herten so wee; dus vaertse over gheen heiden, tot dat icse wederomme sie; ‘adieu, mijn alderliefste, mijn herte blijft mi doorwont, ick en mach altijt bi u niet wesen, blijft ghi nu doch altijt ghesont.’ Een bitter cruyt is scheyden, dat proeve ic wel nu ter tijt: wie noyt van zijn lief ken en scheyde, hi en weet van gheender pijn. Mijn lief ken vaert over gheen heyde, ic en mach bi haer niet zijn: ‘adieu, mijn alderliefste, het moet nu gescheyden zijn.’ 