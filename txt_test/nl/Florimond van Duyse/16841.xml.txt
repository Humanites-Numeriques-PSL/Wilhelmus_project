 Ick weet een suverlike, gheen schoonder niet en leeft, sy woont in hemelrike, in weelden dat sy leeft; wie dat haer liefde heeft en dienen haer met trouwen, die schoonste boven alle vrouwen, die haer dienaren niet en begheeft. Twee vriendelike oochskens draecht si in alle haers dienaers noot, daer mede so veriaecht si, och, allen tegenspoet; och edel maghet soet, wilt doch mijnder ontfermen; als ick sal moeten sterven, troost mi in alder noot. Ick en conde niet vergheten haer grote ootmoedicheyt, ten waer niet wt te spreken haer suyver reynicheyt, en ick weet wel hoe si heyt, die mijn hertken heeft bevangen; na haer staet al mijn verlangen tot inder eewicheyt. Wt Davids geslachte geboren, vander eewicheyt voersien, wt alle maechdekens vercoren, wat lof, wat eer mocht ic haer bien; o Maria, maget puere, propheten van goeden leven, die hebben van u ghescreven so menighe schoon figuere. Och gloeyende Moyses doren, die brant ende niet en verbrant, schoon roose sonder doren al in dat coren gheplant, weest doch mijn onderstant ende wilt doch voer mi spreken als mi mijn herte sal breken; u dienaer wil ick sijn. O alder schoonste druyve noyt wijn soe soet men vant, reyn tacken van olyven, o duyve, die u ghewan, die wter arcken quam, prijs hebt ghi ons verworven; hi is voer ons ghestorven, die ons dit leven gan. Schoon bloeyende Aarons roede, reyn maechdelike greyn, fonteyne der minnen vloede, al in des hemels pleyn rust ghi altijt certeyn; so wilt toch voer mi spreken als mi mijn herte sal breken; u dienaer wil ick sijn. Reyn balsem gaerde gepresen, ghi riect als nardus soet, want ghi cont ghenesen des sondaers wonden groot, al waren sij totter doot, als hi die sonden wil laten; soet boven honich raten, sijt ghi des sondaers troost. O suyver lelie reyne, noyt smette in u en quam, een herte sach u alleyne seer wilt dat tot u quam; het is gheworden tam, het liet sijn iaghers driven, het woude bi u bliven wel neghen maenden lanck. O Sara, schoonste vrouwe, wiens ghelijc men noyt en vant, ick bid u op rechter trouwe: als ick moet int vreemde lant, daer ic ben onbekant, wilt doch mijn leytster wesen; soe sal icx al ghenesen wat mi daer coemt ter hant. O Gedeons vlies bedouwet, met hemelscen dau bespreet, o alder claerste vrouwe, ghi verwint den viant wreet; verdrijft toch alle mijn leet, ende wilt se bi u bringhen alle die dit liedeken singhen; want God u gaerne verhoort. 