 Wie wil hooren singhen een druckelijc nieu liet, van die coninc van Castilien, hoe dat hi wten lande schiet. Trompetten ende claroenen dede hi so seere slaen, dat si alle souden comen die met hem wilden gaen. Als si opt water quamen, daer geschieden iammer groot; die scepen vlogen van malcander, si waren alle in grooter noot. Die coninc sprac: ‘Joanna, wel edel vrouwe mijn, dit is bi uwen schulden, dat wi in desen noode zijn.’ Die coninc totten stierman sprac: ‘wel edel stierman fijn, nu brenget mi weder te lande; mi en roect niet waer wij zijn.’ Die stierman fyn totten coninc sprac: ‘wel edel heere mijn, ic en can u niet te lande gebrenghen, ic en weet niet waer wi zyn.’ Die coninc viel ootmoedelijc op beyde zijne knien: hi badt gode van hemelrijck, dat hem gracie mocht geschien. Die stierman totten coninc sprac: ‘wel edel here mijn, mi dunct ic hoore die vogelen singhen, ic hope het sal wel zijn.’ Doen si in Engelant quamen, men hiet hem willecoem zijn; men scanc hem daer te drincken den alderbesten wijn. Van daer so gingen si seylen al na dat Spaensche lant, met zijnder edelder vrouwen, al in behoudender hant. Och, wie wilt hoeren zynghen een droeflic nuwe lied, al vanden coninc van Castille, hoe dat hy in Spanghe reet. Ze deden zyn claroenen, die trompetten slaen, om dat zy zouden comen die met hem te water souden ghaen. Als zy te water quamen doe ghesciede dat iammer groet; die scepen vloghen van cante, och, zy waren in groeter noet. ‘Och, stuerman’, seit hy, ‘stuerman, och lieve stuerman fyn, och, helpt ons weder te lande, ic en weyet niet waer wy zyn.’ - ‘Och, coninc van Castilie, ghenaedighe heere myn, ic en can u niet te lande gebrynghen, ic en weet niet waer dat wy zyn. ‘Och heere,’ sprac zyn stuerman, ‘ic ben in groeten druc, dat ic myn edel heere hebbe gebracht int ongeluck.’ Die coninc viel oetmoedelic op beide zyne knien; hy bat God ende Maria, dat hem zyn ghenaede mocht gescien. Die stuerman sprac totten coninc: ‘nu hebbe ic goeden moet, ic hore die voghel zynghen, ic hope tsal al zyn goet.’ Daer na quam hy in Spanghe, al in dat verre lant; och, wy zullen alle beweinen, dat hy oyt in Spanghe quam. Och Hollant, Brabant, Zeelant, och Vlaendre boven al, wy sullen langhe beweinen, dat hy oyt in Spanghe quam. 