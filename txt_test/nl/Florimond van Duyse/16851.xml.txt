 Ic wil mee ende ic wil mee, van der werelt so wil ic scheiden. Heer Jesus is die liefste mijn, nae hem so wil ic beiden. Och edele here van hemelrijc, nemet ons in uwer ghenaden; ghi hebt ons also duur ghecoft mit uwen heilighen bloede. Ic sach Jesus aen den cruce staen; sal hi daer langhe aen duren, so wil ic onder den cruce gaen ende helpen Marien truren. Ic sach Jesus aen den cruce staen, mijn alreliefste minne: dat ic hem niet ghehelpen en can, dat breket mi mine sinne. ‘Och siele, dat moet immer sijn ende ghi moet immer liden, ic leet wel drie ende dertich jaer ende al om uwen willen.’ Ic heb een heimelic vonkelkijn in minen herten ghevonden, dat verlicht die siele mijn, het quam uut Jesus wonden. Wanneer ic Jesus anesie mit sinen heilighen wonden, so doet mi mijn hert so wee van minnentliken wonder. Wel hen ende laet ons blide sijn, dat gaet nae onsen begheren. Wil Jesus onse hulper sijn, so en mach ons niemant deren. 