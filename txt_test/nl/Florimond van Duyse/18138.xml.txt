 O waerde mont, ghi maect ghesont mijns herten gront tot alder stont; als ic bi u mach wesen, so ben ic al ghenesen. Mer tscheyden quaet van tfier gelaet maect mi disperaet, ten baet gheenen raet; wilt si mi nu begheven, van vruechden moet ic sneven. Haer schoon ghelu hayr, haer oochskens claer brenghen mi in vaer nu hier nu daer, dat icse soude verliesen, oft si een ander soude kiesen. Haer lippekens root, haer borstkens bloot, al sonder ghenoot, maken mi vroecht groot; als ic bi haer mach rusten, boete ic mijns herten lusten. Schoon lief, doet wel ende kiest niemant el, in narst en spel doet mijn bevel ende hout ghelofte in trouwen; het en sal u niet berouwen. 