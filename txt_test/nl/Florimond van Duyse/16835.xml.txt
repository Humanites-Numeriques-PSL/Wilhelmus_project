 Ic sie die morghensterre, heer Ihesus claer aenscijn: ‘ic gruet u sonder merren met alder herten mijn. ‘Och wie mach ic daer horen maken so suet ghebaer? Het luydet in mijnen ooren oft gulden herpen waer.’ - ‘O siel, wildi mi minnen ende mi bekennen bat, ende mi daer mede ghewinnen, ic ben dijnre herten scat.’ - ‘Ihesus, och lief vercoren, mijn troost, mijn toeverlaet, verleent mi al te voren te volghen uwen raet.’ - ‘Wildi bi rade leven, so laet uws selves raet, en wilt dat al begheven daer uwen sin toe staet.’ - ‘Sijn dit die naeste weghen? so ben ic seer vervaert: natuer die en wils niet pleghen, het is haren rechten aert. - ‘O siel, slaet op u oghen, siet aen mijn bitter pijn, mijn edel bloet verdroghen; wildi mijn beter sijn?’ - ‘Wildi mi niet begheven, Ihesus, mijn gulden pont, so wil ic u al mijn leven dragen in minen gront.’ - ‘O siel, sou ic u laten? neen ic, in gheenre stont; ic ben om uwer baten ter dood toe seer ghewont.’ - ‘O Heer, u bedructe tranen gheeft mi doer u oetmoet, en dat ic, mits u vermanen, mach vercrighen dat eewighe goet.’ - ‘O siel, ontfaet die crone, mijn trou die gheve ic di; mi suldi hebben te loone, en scheyt nu niet van mi.’ 