 Mijnheerken van Maldeghem ghincker al uitter jaghen, drie mijlkens buiten Brugghe, daer stonter een linde breet; hi en vont er niets te jaghen als een herderken cleene, hi moest hem teghen comen, het was hem lief of leet. ‘Wel herderken, wel herderken, ic souder u geiren vraghen, wat wonder avontuere is in dit bosch te sien? van waer comt desen horen, desen overschonen horen? doe ic hem lest aenschouwde, behoorde hi aen mijn.’ - ‘Mijnheerken van Maldeghem, ghaet hier uit onser straeten, want desen schonen horen en gaet er u niet aen; blies ic op minen horen, mijn overschonen horen, die XXXVI Keteleirs die souden wesen gram.’ Mijnheerken van Maldeghem en wildet niet gheloven, hi nam hem ende sette hem aen syn roden mont: die XXXVI Keteleirs die quamen uit tbosch ghespronghen, ghelijc de wilde hasen voor enen temmen hont. ‘Hout op, o cameraden, van cappen ende kerven, en slaeter toch mijnheerken van Maldeghem niet doot! ic heb met hem ghereden door dorpen ende steden, wel seven jaer ghedronken ende gheten van sijn broot.’ Mijnheerken van Maldeghem die schooter al in sijn tassche ende gaf drie goude penninghen aen desen herder coen: - ‘wi sijn ons sesendertigh mannen van avonturen, er is voor deen oft dander gheen cousen ofte schoen. ‘Mijnheerken van Maldeghem ghi moet er ons hier beloven, gheel vaste gaen beloven al op u eerlikheit: dat ghi het niet en sult segghen, oft met gheen penne schriven, als dat den bosch van Maldeghem met rovers is beleit.’ Mijnheerken van Maldeghem die hevet stille ghesweghen; hi en heeft het met gheen penne gheschreven ofte gheseit; maer heeft met sinen voete tot Brugghe int sant gheschreven, als dat den bosch van Maldeghem met rovers lach beleit. Mijnheerken van Maldeghem rieper al tot de sinen: ‘die XXXVI keteleirs grijptse maer bi der keel; ende doet aen ieder harer enen iseren halsbant vaste in donderaerdschen kerker opt Maldeghems casteel. ‘Ende gheeft hem een brootjen ende een cruike water in donderaerdschen kerker ende metselt dinganc dicht.’ - ‘Mijnheerken van Maldeghem, schenct toch ghenade en metselt in donderaerdschen kerker den inganc toch niet dicht.’ Mijnheerken van Maldeghem en woonde na dien tide op sinen ouden casteele gheen langhe daghen meer: den kerker bleefer ghesloten, die linden standen te groenen, den enen steen die vieler al op den andere neer. In donderaerdschen kerker daer spooct het noch alle nachten, men sieter noch de muren met diseren halsbant aen. O reisigher, comter savonts, maect stille tcruise des Heeren ende stapt wat seerder over de Maldeghemsche baen. 