 Criste du biste licht ende dach, voor di sich niemant verberghen en mach; een licht van licht men di verstaet, een salich licht ghi ons verclaert. Ic bidde di, heilighe here di, in deser nacht behoede mi; in di so si die ruste mijn, laet ons desen nacht in vreden sijn. Verdrijft des swaren slapes vrist, gheeft ons te ontgaen des viandes list, dat vleische dat suver ende reine si, so stae wi sware sorghen vri. Nu slapet oghe sonder leit, dat herte waket in stedicheit; bescherme ons Godes rechter hant, verloost ons van der sonden bant. Beschermer alre kerstenheit, dijn hulpe sterc si ons bereit; nu helpet ons Here uut alre noot door dijn heilighe vijf wonden root. Ghedenke Here der sware tijt die in den live ghevanghen leit; der sielen, die du hevest verloost, der ghevet, lieve Heer, uwen ewighen troost. Des vaders cracht, des sones const, des heilighen gheestes goede gonst hebt lof ende eer ende weerdicheit door dijn onghemeten ewicheit. 