 ‘Ick sie die morghensterre, heer God u claer aenschijn, daer af ben ick so verre; dies mach ick wel droeve sijn. ‘Wie is hi die daer singhet ende mi niet rusten en laet? Mi dunct, dat hi mi dwinghet te kennen mijn misdaet.’ - ‘Dat ben ick, reden koene; ick hebt u langen tijt gheseyt, dat ghi moet gheven soene, al duncket u arbeyt.’ - ‘Och reden, laet dat varen ende en spreect daer niet meer of; wilt God, ick sal noch tiaren wel quiten mijn belof.’ - ‘Nature, ghi beyt te langhe, dies ben ick seer vervaert: want ons heeft in bedwange die doot die niemant en spaert.’ - ‘Waer ic mi wende oft keere, ghi en doet mi gheen verdrach; altoos wilt ghi mi leeren te laten dat ick plach.’ - ‘Conde ic u daer toe bringen, dat ghi wilde hooren na mi, wij souden met vruechden singen een liet van minne vry.’ - ‘Den tijt is om gheleden; daer coemt mi sorghe af, dat ic den tijt voerleden niet weder halen en mach.’ Dit sullen wi beclagen seere in onser herten gront, dan sal God onse heere sijn gratie ons maken cont. 