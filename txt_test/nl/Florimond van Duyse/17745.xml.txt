 Nu is doch heen der heiligen stryt; si syn nu mit God zeer verblyt in over groter weelden. Sy waren vroem ende wel ghemoet, rechtverdich ende dair toe goet al totter lester stonden. Dat liden is nu heen gegaen, ende groot loen hebben si ontfaen, al sonder waen, in wonderliker minnen. Men siet haer duechd so schone staen; des willen wise ommevaen, ende ons ontlaen all dat ons hier mach scaden. Des willen wi ons verbliden in hare zueter acht; men hoirt tot allen tiden hair wairder woirden cracht; hair lieflike leren, dat doet ons vroechden meren; hair lof is menigher leye. Die glori Goods is over clair, myn hoep, myn troest, die is al dair uut al myn hartsen gheren. Dair is vroechd ende vrolicheit, blyscap ende zueticheit, men machs hier niet versinnen. Een dach meer vruechden heeft aldair, dan hier doen hondert dusent iair, dats ymmer wair, wantmen vintet so bescreven. O wairde, hoghe, edel moet, die nu hier na syn harte doet, hi is vroet, ten sal hem nymmermeer rouwen. Des willen wi ons verbliden in deser zueter gedacht ende laten ons niet ontgliden; hier aen leit grote macht; hier om dic te dencken dat is nu groitlic noet, willen wi werden bi Gode grote. Ic heb tot noch so zeer gedwaelt, grote scade heb ic behaelt in vergankeliken dingen; in my selven wil ic nu gaen ende alle dingen laten staen ende wil oic nu beghinnen. Ten mach hier niet lang gedueren, die genoecht der creatueren; in corter uren ist al hier verloren. Ic wil nu myns selfs avegaen ende alle dinc te niete slaen ende voirtaen myn herte tot Gode keren. Nu wil ic mi vernieten ic Cristus diep oetmoet, ic salt oic ens genieten, syn trou is also groet; och wair ic van sonden bloet, dat wair myn ziel so over goet; an hoep staat al myn troeste. 