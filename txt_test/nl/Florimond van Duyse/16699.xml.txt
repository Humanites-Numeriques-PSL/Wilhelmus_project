 Hoe lude so sanc die leraer al opter tinnen: ‘so wie in swaren sonden leit die mach hem wel versinnen, dat hi hem te tide Godewert keer, eer hem die doot den wech ondergheet; si vroeden die dat bekennen.’ Dat verhoorde een jonghelinc jonc van jaren: ‘nu sech mi, leraer onbekent, hoe moochstu dus ghebaren? Ic mach noch leven menighen dach ende hebben blischap ende groot ghemac ende daer nae mit Gode varen.’ Die leraer sprac: ‘dijn woorden sijn seer vermeten; och waer sijn uwe ghesellen jonc, die bi u waren gheseten? Si waren van jaren uwes ghelijc ende daer toe vrisch ende verwenentlijc: die worme hebbense ghegheten.’ Die jonghelinc sprac: ‘ic en can mi niet bedwinghen; ic moet ghebruken mijn jonghe joocht mit dansen ende ooc mit singhen; die veech sijn die moeten sterven; wel op, laet ons nae vroochden werven, die tijt sal ons verlenghen.’ Die leraer sprac: ‘dijn vroochde en mach niet gheduren; dat liden comt so menigherhant in also corter uren; och waerstu in die sinnen mijn, dat di nu dunket vroochde sijn, ten waer di niet dan truren.’ Die jonghelinc sprac: ‘sel mijn hemelrijc sijn vererret, so is die werelt harde seer verkeert, den rechten wech verwerret; ic was ghewaeit al in een wat, ghemisset heb ic den rechten pat; nu weet ic wat mi erret.’ Die leraer sprac: ‘woutstu dijn hert tot Gode neighen, den rechten wech tot Gode waert soudic di gaerne leiden; maer wereltvroochde is maer een caf; wilstu dijn sonden niet laten af, die helle die is dijn eighen.’ Die jonghelinc sprac: ‘dijn woorden sijn seer ghedurich; du hebste mi so wel gheleert, den rechten wech ghesturet; nu leet mi door den rechten pat, op dat ic mach kennen die werelt bat; si is mi worden sure.’ Die leraer sprac: ‘nu danc ic God die goede, dattu in also corter stont verwandelste dijn ghemoede; nu hout aen die tien ghebode ende hoetti voor des viants loon, so moochstu varen mit Gode.’ Die jonghelinc sprac mit een bedroefde sinne: ‘help rijc heer, God van hemelrijc, hoe sal ic dit beghinnen? Als ic aentrec den grauwen roc, so bin ic alre werelt spot.’ Mittien tooch hi ten clooster. 