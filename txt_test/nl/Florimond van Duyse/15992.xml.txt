 Een cort jolijt in deser tijt, al hier vercoren, dats sekerlijc voor hemelrijc te veel verloren. Het is groot ghewin dat een mit sin hem daer toe keer, dat hi verblijt tot alre tijt in onsen Heer. Die Heer die spreit ontfermherticheit op alle dien, die hem mit oghen in haren doghen nu anesien. Die niet en neemt alset beteemt, der dinghen waer, als hi dus slaept die viant waect ende trect hem naer. Een hert op aerden mit hovaerden vol gheblasen, hout tallen tiden den mensch in liden ende doet hem rasen. So wie ghenoecht die edel doecht dats een juweel, dat hem doet gheven ewich leven tot sinen deel. Hopen doet den reinen moet in Gode verbliden ende alle onspoet omt ewighe goet te lichter liden. Een reine moet die arbeit doet mit nendicheit, hi wort gheloont ende ooc ghecroont, als hi verscheit. 