 O tijt zeer lustich vol melodyen, o tmeys seysoen edel, zonder ghenoot, als ghijt vervroeyt al en doet verblyen, blijft my, laes, mijn hertkin swaer als een loot. Deur tfel ghepeys sterf ic de doot, als de ghegriefste; dat doet, helas, tverlanghen groot naer d' alderliefste. Al mijn bloet verwalt, mijn zinnen treuren; o Jocus, wat salt van my ghebeuren? Het comt my daer veuren: ick wilt haer claghen. O Godt Cupido, rasch, zonder traghen, laet haer dat ander cleen voghelkin mijn boodschap draghen. Deur haer zoo lyd' ick seer groote onvrame, peysen end' herpeysen valt my rebel, den dach is altijts my onbequame, meest deel tsnachts soo waeck' ic vol pynen fel. Wien zou ghenoughen zulk en spel vol van venyne? Gheen tijt ben ic sonder ghequel noch zonder pyne; mijn natuere streckt tot harer weerden: haer fier wesen treckt meer dan thien peerden; wie zoude dit heerden meest t' allen daghen? O Godt Cupido, rasch, zonder traghen, laet haer dat ander cleen voghelkin mijn boodschap draghen. Drucx heb ick, conner meer dan ick wensche, nemmermeer gheen troost, maer al teghenspoet; niet en verandert soo zeer den mensche als alleene de nieuwe minne zoet. Wie zou ghedincken zulcken gloet, als doedt hem schande? tFier baerdt hem selven, wies men doet met zynen brande. Venus groot virtuyt cant soo bestieren, sy neemt haer tribuyt van alle dieren: sulck zijn haer manieren soo wijt ghewaghen. O Godt Cupido, rasch, sonder traghen, laet haer dat ander cleen voghelkin mijn boodschap draghen. Dat ick dus dichte met goeder moeten, in bosschen, op velden, al mijn ghebreck, dats mijnder pijnen een groot verzoeten. Gheen vriendt soo ghetrouw die ics doe ontdeck; ick vreese te zeer den valschen beck nievers ghepresen: mocht ick haer zelf doen een vertreck, ick waer ghenesen. Alleen dit regaerdt doet my veel nosen; haers zoeten aerdt passeert alle rosen. Wat dienen veel glosen? Ken derfs niet vraghen. O Godt Cupido, rasch, sonder traghen, laet haer dat ander cleen voghelkin mijn boodschap draghen. Vlieght wt t' bosch derwaerts als nu ten tyde, seght dees schoon princesse dees woorden net: dat ick in boomen ons minne snijde, als die groeyen, groeyt ooc ons liefde met; believet zoo vrou Venus wet sy sal noch wassen: ick leve in hope, ken mach niet bet tot 't eens zal passen. Ick ben t' eynden raedt, mijn zinnen dolen, noyt gloedt was soo quaedt als tvier verholen: laes, wies werdt bequolen, ick drinck mijn slaghen. O Godt Cupido, rasch, sonder traghen, laet haer dat ander cleen voghelkin mijn boodschap draghen. 