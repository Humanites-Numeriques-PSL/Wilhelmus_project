 Met eenen droeven sanghe so claghe ick mijnen noot, het scheyden valt mi stranghe al van dat vrouken minyoot. Wt mijnen ooghen saen vloeyt so menighen heeten traen al om die liefste mijn, die nu anders is beraen en mijn ontrou heeft ghedaen. Och, het scheyden doet mi pijn. Schoon amoreuse care, ick en haddes u noyt betrout, laest spraken wi te gare schoone woorden menichfout; och, hoe was ick also bot? en met mi hout ghi u spot; ja, also ic aensie, laetst vant ic die doere in slot, met een ander lief int cot waert ghi vrolijck ende blije. Dus vinde ic mi bedroghen, quade tonghen hebbent mi verbeent; schoon woorden al gelogen spraect ghi, en niet en meent. Ja, al biden raet door qua tonghen quaet, sijt ghi van mi vervreemt ende oock heel van mi versaet. Hoe coemt dat ghi mi aldus versmaet? noeyt en heb ick met u geschimt. Adieu, schoon reyn figuere, adieu, schoon eglentier; ic en can gerusten niet een ure om u, reyn violier. Och mocht ick noch eens ontfaen eenen soen, het waer ghedaen, aen u schoon roode mont. Och, mijn lijden saen waer dan al gheheel ghedaen; want mijn herteken hebt ghi doorwont. O edel god der minnen, Cupido, staet mi bi! Venus discipulinnen, aen u roep ic: ay my! Also ghi mi doet aen schijn, oock bedroghen sal ick zijn, ghelijck Salomon seer wijs ende oock Absalon seer fijn, wel schoone rosemarijn, stae ick op een craeckende ijs. Adieu, adieu, princesse, daer ick sin op hadde gheleyt, het was mi een droeve lesse als ghi mi u trouwe ontseyt. Qua tonghen breken wel een been en si en genesen geen, dat heb ic nu verstaen. Och adieu, wi moeten scheen; God, die wil u wel gheleen en beschermen van alle quaen. 