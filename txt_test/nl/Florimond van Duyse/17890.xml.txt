 O God, ghy zijt mijn helper fijn, verlost my van de eeuwighe pijn; o Heer, wilt my bewaren voor den draeck met zijne scharen. O God, ghy zijt mijn toeverlaet, daer alle mijnen sin op staet; o Heere, wilt my behouwen, op u staet mijn betrouwen. Mijn verlosser is God alleyn: maect my van alle sonden reyn, ende wiltse my doch vergheven op dat ick mach eeuwelijck leven. Het vleesch doet my so groot gequel, twederstaet altijt Gods bevel; o Heere, wilt mijns gedincken, mijn lichaem wil ick u schincken. Mijn sonden zijn sonder getal, o Heere, wiltse my vergeven al; wilt mijn ellende aenschouwen ende met uwen geest bedouwen. De verleyders quellen my so seer om my te trecken van Gods leer; haer en wil ick niet gelooven, want sy soecken my te verdooven. Mijn vrienden doen my oock vermaen, dat ick sou mijn gheloof af gaen: o neen, dat wil ick houwen totter doot, sonder verflouwen. Doen seyden sy al metter spoet: ‘daerom sult ghy inder hellen gloet dat eeuwige vier beerven, het Rijcke Gods sult ghy derven.’ Doen seyde ick haer met coelen moe: ‘dit oordeel hoort den Heere toe, hoe derft ghy dat wtspreken, het quaet sal hy wel wreken.’ Doen seyden sy: ‘ghy snoode beest, in Audenaerde is noyt gheweest gheen so quaet gevonden van sulcke loose gronden.’ Al versmaet my de werelt quaet, de Heere is mijn toeverlaet; ick hope hy sal my stercken ende crachtich in my wercken. Och broeders ende susters fijn, laet ons altijt ghedachtich zijn den Heere der Heyrscharen; hy sal ons altijt bewaren. Ick bid u al, die hoort dit liet, en wilt u doch verschricken niet het cruyce te aenveerden; God cant ons helpen volheerden. Die dit liedeken heeft ghemaeckt, by de blinde leyders was sy geraeckt; sy en brochtense niet ghevanghen, maer quam van selfs gheganghen. 