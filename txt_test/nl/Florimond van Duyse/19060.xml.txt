 Wildi horen singhen enen soeten sanc van Jesus, die ic gheerne songhe, al wordet lanc, ende hoe hi in der eersten nacht in eenre cribben wert ghelacht al onverborghen. Mer die een reine hertken heeft, die en derf niet sorghen. Ende doe heer Jesus gheboren wert, doe wasset cout. In tween ouden hosen hi ghewonden wert. Daer stont een esel ende een rint, die hoeden Maria haer lieve kint ende onsen heren. Die hem so wel ghedienen can, hi lones hem sere. Jesus wert besneden nae der ouden ee; woudes u niet verdrieten, ic songhes u mee. Dat werden die heilighe drie coninghen ontwaer, si brachten hare offer daer ende hare gaven; si baden dat weerde kindekijn om sine ghenade. Joseph doe den esel nam al bi den toom. Wat vant hi aen den weghe staen? een dattelenboom: ‘och eselken du moetste stille staen, wi willen die dattelen plucken gaen: wi sijn seer moede.’ Die dattelenboom ter eerden neech in Marien schote. Maria las die dattelen in haren schoot. Joseph wasser een out man, dats hem verdroot: ‘Maria laet die dattelen staen, wi hebben noch veertich milen te gaen: het wort seer spade.’ Wi bidden dat weerde kindekijn door sine ghenade. Joseph nam dat eselkijn al bi der hant. Si quamen bi schoonre sonnen in dat Egiptenlant. Egipten is een seer goede stat, daer Joseph ooc die herberghe bat seer ellendich. Maria die span veel goedes gaerns mit haren handen. Maria die conde spinnen dat vrouwelijn. Joseph die conde timmeren; si gheneerden sich fijn. Doe Joseph niet meer timmeren can, doe was hi also ouden man, hi haspelde garen. Jesus droech dat gaernken te huus den riken ende den armen. Den heilighen gheest den hadden wi gheern, al beiden wi lanc. Wi willen noch van heer Jesus singhen enen niewen sanc, hoe lieve dat sijnre moeder was, doe hi in haren armen lach al onverborghen. So wie heer Jesus minne draghet, die en derf niet sorghen. Doe Jesus in der cribben lach, dat heilighe kint, drie heilighe coninghen tot hem quamen uut Orient. Si offerden daer drie gaven stout: merre, wirooc ende gout, si waren reine. Dat kint dat is der enghelen heer, der werelt ghemeine. Doe Herodes dat vernam, die felle tyran, dat dat kint gheboren was, hi wert seer gram. Hi sinen cnechten doe gheboot, dat si brachten die kinder ter doot so wredelike; daer om so sijn si nu ghecroont int hemelrike. Die enghel in der middernacht tot Joseph quam: ‘Joseph vrient, staet op ghereet, schaffet u van dan! Herodes heeft der kinder ghedodet veel, het gaet der nu al uut den speel om Jesus wille.’ Joseph voer tot Egipten wert in eenre stille. Doe Jesus aen den cruce clam, die heilighe man, ende Maria sijn lieve moeder tot hem quam, haer herte dat was in groter noot, hi leet voor ons den bitteren doot so minnentlike. Dat sullen wi in ons hertken draghen stedelike. Jesus is die beste weert, dat weet ic wel; daer hi aen der tafelen sit, daer vaert men wel; hi is die weert ende hi salt ooc sijn, hi quijt die cost, hi betaelt den wijn: dat doet hi gheerne. Ic waer so gheerne nae deser tijt in sine taverne! So wille wi dan heer Jesus bidden om ene bede, dat hi ons gheve nae deser tijt sinen ewighen vrede, ende daer toe ooc sijn soete aenschijn ende mitten enghelen blide te sijn eweliken. Wie Jesus in sinen herten draghet, den maket hi rike. 