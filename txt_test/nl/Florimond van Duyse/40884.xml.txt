 Met luste willen wi singhen, schoon lief, al bider hant, van drie lantsheeren dingen, geboren wt nederlant, Cleve, Hoorne ende Batenborch; haer namen zijn wel becant; met sanghe willen wijse prijsen, gaen wandelen al door dat lant. Die heeren zijn wt ghetogen al in dat gulden iaer, si en wouden niet weder keeren si en waren ridder geslaen. Te Venegien dat si quamen, si maecten een verdrach: si en wouden niet weder keeren, si en besochten dat heylighe graf. Si namen daer malcander al bider witser hant: ‘wi rijden nu te samen al door dat gulden lant.’ Si saghen int suytwesten al dat vergulden iaer; mer si waren vreemde gasten, te Jerusalem was haer begaer. Die een heere sprack den stierman toe: ‘hout uwen ancker al vast, bewaert u schip met staden, siet wel tot uwen mast; ghi hebt drie heeren gheladen, het en is om gheen ghelt te doen, bewaer u schip van schaden, dat ons gheen ghebrec en coem.’ - ‘Schip, roer ende provanden, alle dinck is wel ghestelt.’ - ‘Nu stieret van den landen al in des Gods gewelt, voor wint ende oock voor waghe: dat meyr is onghewelt, wi willen vrolijck waghen, het ghelt ons even dier. Si seylden voor den wint ende ooc al voor die waghen, te Jerusalem aan dat lant. Salomons tempel dat si saghen. Si traden te Jerusalem al op dat heylich lant. Si traden op dat heylich graf, daer Maria so innich op lach. ‘Ghi heeren, sidy daer om comen dat ghi ridders wilt gheslaghen zijn? Hout uwe scharen baren, ende laet den coopman varen, ende voert dat sweert met recht, ende beschermt weduwen ende weesen; so voert ghi een goet recht. Nu hebt ghi edelheyt ghecreghen.’ 