 Ick wil mij gaen verheugen, verblyden mijnen moet in dat prieel van vreuchden, Calvarien es so soet; Heer Jesus bloet dat gheeft soo soeten roke, die roosen soet die staen soo wijt ontploken. Die edel nachtegale die sanck soo soeten sanc; al inder minnen quale ginc hij drij uren lanck; met schoon geclanc soo sanck hij met seven thoonen; die Vader eer lanck die hoordet inden troone. Dat ierste liet van minnen dat hij gesongen heeft met onverstroyden sinnen, seyt hij: ‘Vader, die leeft, dit volck dat sneeft, die mij die doot doen smaecken, dit hen vergheeft, sij en weten niet wat sij maken.’ Dat tweede liedeken reyne sanck onsen coninck voort, totten moordenaer ghemeyne sprack hij dat soete woort: ‘met mij accoort, soo suldi heden wesen int paradijs, vol weelden, al ghenesen.’ Met pijnen ende smerte sanc hij dat derde liet; tot sijn moeder bedroeft van herte seyde hij: ‘o wijf, nu siet, hoort mijn bediet, dit is u sone voortaene;’ en tot sint Jan: ‘siet daer u moeder aene.’ Hij hinc vol wonden ende pijne den bloedighen bruydegom root, sijn cracht begonst te verdwijnen hij was ghelaten bloot; met stemmen groot riep hij tot onser baten: ‘mijn Godt, mijn Godt, waerom hebdi mij verlaten?’ Die hittighe minnen stralen verdroogden die soete borst, Jesus riep met soeter taelen, die hooch gheboren vorst, met grooten lost ende met begeerlijcheden: ‘o siel, my dorst naer uwer salicheden.’ Als hij nu was gecomen tot alder propheten bediet, sanc hij met herten vrome, dat hem die minne riet; hij seyde: ‘nu siet, mijn armkens staen ontloken. tis al vervult, die gratie es wt ghevloten.’ Hij brack des vyants banden, hij riep met grooter eerst: ‘o Vader, in uwen handen bevele ick mijnen gheest; die liefde meest die heeft mij doen smaken den bitteren doot, wt minnen en charitaten.’ O prince, ghij hebt victorie al door u bitter doot, brengt ons tot uwer glorie al door u wonden root; dijn liefde groot doet ons altijt ghedincken, met danckbaerheyt in uwen lof ontsincken. 