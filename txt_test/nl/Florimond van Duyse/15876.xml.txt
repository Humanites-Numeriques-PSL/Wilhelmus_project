 Die mey playsant willen wy planten, 't is nu den tijt soo dat behoort; men siet nu vreucht aen allen canten, die vogelkens singen met soet accoort. Die bloemkens staen seer wijt ontloken al door den dou en sonne claer, sy staen ter velden met soeter roken, comt met u liefken paer aen paer. Comt met u liefken en wilt in halen den mey seer soet en wel ghebloeyt, men sal u loonen vry sonder falen, want wt den mey veel liefden groeyt. Den rechten tijt is nu voorhanden, comt met u liefken vry onverstoort, treckt met u liefken in Venus landen, wt rechter liefden soo dat behoort. Die liefste eerbaer wilt eer bewijsen, het is voorwaer een schoon kersou; sy doet u herteken soo dickmael rijsen, dus weest in liefden altijt ghetrou. Op harpen, snaren, wilt triumpheren en lustig singhen, met blij gheschal, voor u liefs vensterken, het is haer ter eeren: dees meyen tijt gaet boven al. Adieu princesse, ontfangt dees meye, die u ter eeren nu is gheplant; den almogenden Godt wilt u gheleye en u vreucht vermeeren aen elcken cant. 