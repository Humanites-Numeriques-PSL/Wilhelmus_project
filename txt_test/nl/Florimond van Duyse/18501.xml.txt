 Springht alle zeer wijfs ende mans, knechtkins en meyskins tsamen; laet ons verheughen desen dans, twerdt t' onser alder vramen; de mare is hier int Vlaemsch vergier, t' bescheyt mach elck wel horen; lof hooghst' Princier van dit bestier, een Prince is ons gheboren! Den Vlamingh is vreese ende ducht gheweerdt met veel calaignen; gheboren was dees edel vrucht nu cortelinghe in Spaignen; dien Godt bemindt dwaelt niet een twindt, laet ons hem niet verstoren; deur dit bewindt, weest vro ghesindt, een Prince is ons gheboren! Danst alle zeer deur dit bedrijf, ons blijft nu paeys en minne; God wil vertroosten 't reyne wijf, ons edel Keyserinne; noyt zulck een pant veur onderstant quam ons van haer te voren. Schoon Vlaender-lant weest nu playsant; een Prince is ons gheboren! Prince, hooghste Godt t' ons liberael, lof u deur dit ghevaren; wy bidden, ghy desen vassael ons langhe wilt bewaren, en sparen doet veur teghenspoet wy hebben wtverkoren. Lof, hooghste goet, met sin en moet; een Prince is ons gheboren! 