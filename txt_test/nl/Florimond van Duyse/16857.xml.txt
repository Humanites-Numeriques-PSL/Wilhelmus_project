 Ic wil mi selven troesten ende maken enen moet, want alset gaet ten quaetsten, so macht noch werden goet; van sonden wil ic mi keren in mijnre jongher tijt. Ic bid ghenade, Here, want ghi ghenadich sijt. Mijn oghen die moghen scouwen tgheen dat ic heb verdient, tsi bliscap ofte rouwen; ic rade minen vrient, dat hi hem van sonden kere, want cort is onse tijt. Ic bid ghenade, Here, want ghi ghenadich sijt. Woud ic die werelt verliesen, tghepeins dat waer mi goet, so soude mi God verkiesen als hi den salighen doet; och mi berouwet sere al mijn verloren tijt. Ic bid ghenade, Here, want ghi ghenadich sijt. Niemant en darf hem poghen te comen daer God si, hi en moet nae sijn vermoghen van sonden wesen vri ende dienen Onsen Here die wijl dat hi heeft tijt. Ic bid ghenade, Here, want ghi ghenadich sijt. Ouder mach ic werden ende jongher nemmermeer, ende namaels onder die erde ende laten goet ende eer; waer toe dat ic mi kere, altoes gaet minen tijt. Ic bid ghenade, Here, want ghi ghenadich sijt. Ende noch so wil ic hopen op God ende Onser Vrouwen; Gods gratie staet altoes open, als ons die sonden rouwen, want milde is die Here, onseker is die tijt. Ic bid ghenade, Here, want ghi ghenadich sijt. Och rat van avonturen, selstu niet omme gaen, dat mi troest mocht gheburen van dat ic heb misdaen? Ic en sondighe nemmermere, al had ic wel die tijt. Ic bid ghenade, Here, want ghi ghenadich sijt. Aldus so wil ic temmen dat jonghe harte mijn, so mach ic namaels clemmen al daer die salighe sijn, daer ic so langher so mere begheret heb altijt. Ick bid ghenade, Here, want ghi ghenadich sijt. Nu spreect voer mi int beste, ghi heilighen al ghemeen, al bin ic van den lesten, ic bin derselver een daer Cristus met groter onere om starf tot eenre tijt. Ic bid ghenade, Here, want ghi ghenadich sijt. Ick will my gaen ontlaeden ende verlichten mynen moet; ende wachten my vanden quaden, dat zall my wesen goet; van sonden will ick mij keren in mijnen ionghen tijt. Ick bid genade, lieve Heere, want ghij ghenadich zijt. Myn oghen moeten aenscouwen na dat ick hebbe verdient, eest blijsschap ofte rouwen; so raden ick myne vrint, dat hy hem van sonden keere, want cort iss onsen tijt. Ick bid genade, lieve Heere, want ghij ghenadich zijt. Had ick voer tswaer verliesen ghepenst, dat waer mij goet; soe soude mij God verkiesen soe hij den salighen doet; maer neenick, my rouwet seere al mynen verloren tijt. Ick bid genade, lieve Heere, want ghij ghenadich zijt. Nyemant en derff hem voeghen te coemen daer God sij, hij moet na zijn vermoeghen van sonden weesen vrij ende dienen onsen Heere wanneer hij heeft den tijt. Ick bid genade, lieve Heere, want ghij ghenadich zijt. Ouder mach ick werden, mer ionger nimmermeer, ende namaels onder derde ende laten goet ende eert; waer toe zall ick mij keeren, altoes gaet mijnen tijt. Ick bid genade, lieve Heere, want ghij ghenadich zijt. Noch soe will ick hoepen op God ende Onser Vrouwen; Goeds gracie is altijt open als ons dye sonden berouwen; milde zo is ons Heere, onseker is onsen tijt. Ick bid genade, lieve Heere, want ghij ghenadich zijt. Aldus soe will ick temmen dat ionghe leven myn, dat ick naemaels mach clemmen all daer dye engelen zyn, daer is so langher zo meere blisscap in alder tijt. Ick bid genade, lieve Heere, want ghij ghenadich zijt. O rat van avontueren, suldij niet omme slaen, oft mij mocht troest gebueren van dat ick hebbe mesdaen? Ick en sondichden niet meere, al had ick wel den tijt. Ick bid genade, lieve Heere, want ghij ghenadich zijt. O God van hemelrijcke, ick staen hier als een arm man seer ellendelijcke, siet mij met uwer genaden an; gheeft mij dat ic mij keere, het is meer dan tijt. Ick bid genade, lieve Heere, want ghij ghenadich zijt. Gestadich wil ic dienen ende weesen onderdaen; het staet noch te geschiene, dat ick zall moeten gaen van daer ic niet en keere, nijmmermeer, tot gheender tijt. Ick bid genade, lieve Heere, want ghij ghenadich zijt. Nu bidt voer den besten, ghij heylghen all gemeyn, all coeme ic met den lesten, ic binder nochtanz een daer Christus, ons lieve Heere, om sterff op eender tijt. Ick bid genade, lieve Heere, want ghij ghenadich zijt. 