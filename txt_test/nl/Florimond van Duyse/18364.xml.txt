 Scinc her den wijn; gheselle mijn, wi willen vroilic leven; het mach sulc zijn noch up den Rijn, die ons gheluc mach geven, al moeten wi nu sneven. Wat saelt ghetruert? de sulc bezuert, een ander moet bezoeten; wat mi ghebuert ic willecuert. God saelt noch tjaren boeten, dat wi nu trueren moeten. In vruechden vro sine wi also, wi willens ons verbliden. Wine achtens jo een averstroo; die ons daer om beniden God geve hem al ons liden. Gode geve hem heil met vruechden geil, wie metten vrauwen hoven; al heift een veil den wint in tzeil, hi mach hem wel beloven es hi des nijts te boven. Wel op, wel aen, laet niden staen, ende leven wi metter eere; met niders gaen, onnere ontfaen; van haren bozen kere elc man hem hoeden lere. 