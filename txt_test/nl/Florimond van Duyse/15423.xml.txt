 Broeders, en weest niet verbolghen, die nu gheroepen sijt om Christus na te volghen; verblijt u in deser tijt en wilt u cruyce blijdelijck ontfaen om den Heere nae te treden; hy is selfs voor ghegaen. Het is nu inden tijden, die schriftuere bewijset claer, wie Christum wilt belijden, hem volcht een cruyce naer, gelijck aen Isebrant is gheschiet: hy stond vast op den Heere, die weerelt en vermocht hem niet. Isebrant mocht hy wel heeten. want het was sinen rechten naem; waerom, dat suldy weeten: Godt den Heere was hy bequaem, is cout was hy in afgoderij; maer hij brande in Gods liefde; die wercken ghetuychden dat vrij. Hadde hy die weerelt ghedient, soo hadde hem die weerelt gheloont; hy was die armer lieden vrient, dies is hy by God ghecroont; hy spijsdese lichamelijck, soot behoort, en trooste altoos den crancken al met dat godlijck woort. Den Paus en dede hy gheen profijt met preken, dus wast hem verboden; vanden schriftgeleerden wirt hij benijt, sy sochten raet om hem te dooden; als Paulus heeft in veel brieven geschreven ende die ghemeynte haer salicheyt daer door te kennen ghegheven. Die gheschoren hebben vercreghen mandamenten, voor haer ghelt, wten hove van skeysers weghen, en bedreven groot ghewelt; sy hielen raet met grooten hoopen, hoe zijt onnoosel schaepken sijn vel af souden stroopen. Den sestienden dach in Meerte so wert Isebrant ghevaen; na der schrift gheleerden begheerte, moeste hy ten steen waert gaen, waerdoor die ghemeynte seer was beruert; des anderen daechs, by nachte, wert hy na Vilvoorden ghevuert. Van Antwerpen werdt noch een gebracht al op dat selve casteel; hy was ghevaen inder nacht, het cruyce was hem oock ten deel; by name soo hiet hy Christiaen. Christum is hy by ghebleven, inder noot niet af ghegaen. Van Loeven quamen schriftgheleerden daer dees twee ghevanghen saten, en wilden wel dat si haer keerden om Gods woorden af te laten; maer si zijn daer vastelijck by ghebleven, alsoo ghy noch sult hooren, want het coste haer beyde tleven. In Julio den seventhiensten dach wert haer vonnisse af ghelesen; binnen Vilvoorden, soomen sach, werden si ter brande verwesen; als si dit hoorden bey ghelijcke, vielen si op haer knien, danckten God van hemelrijcke. Na dat si tvonnis hadden ontfaen, hebben si thien daghen gheleeft; wat die schriftgheleerden hebben ghedaen, haer werck ghetuyghenis gheeft; Isebrants hantschrift hebben si begheert; dat si daer mede deden, wert noch hier na vercleert. Dus waren si te Brussel ghebracht, elck op eenen waghen; soo si met haer hebben gewracht, mochten si wel beclaghen: den onnooselen daer een vier bereyt en haer, ghelijck slachschapen, alle bey ter doot gheleyt. Sy en mochten spreken niet een woort; soo werden si ter doot ghestout, seer deerlijck zijn si versmoort, verdruct al onder thout, verbrant tot polver in heelen gloet; ons Heere wilt haer vergeven die sulcke iustitie doet. Wat si metten hantteecken bedreven, dat moecht ghy nu verstaen: daer voor hebben si gheschreven, dat hijt al was of ghegaen: sy beloghen hem seere, ten was soo niet; hadden si dwoort willen versaken, sy en waren niet gestorven, siet. Dit hebben si doen wtlesen in Hollant, in Brabant me; ten wert haer niet seer gepresen die sulcken werck oyt ghedee; dit hadden die schriftgeleerden bevolen, ghelijc si den wachters deden seggen, dat Cristus was gestolen. Int jaer van vier en dertich is dit te Bruessel gheschiet; bidt, voor die daer zijn cleynhertich, datse God en wil verlaten niet, maer zijn gratie geven telcken termijn; dat si volstandich moeten blijven, die noch niet ghestorven en sijn. 