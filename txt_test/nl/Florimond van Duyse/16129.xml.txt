 ‘En ick soude tot minen boele gaen, den wech valt my so leyt; soo wye den bosse schade seyt, die doet den grauwen ros aen.’ Den sneeu die was gesmolten, daer lieper een bosselyn door; so wie zyn lief behouden wil, die stelle zijn lijf daer voer. Ic stont op hooghen berghen, ic sach een steynen hous, daer rijden alle merghen drie stoute slumerkens ous. Die een dat was een ruyter stout, die ander was een boermans soon, die derde was een lantsknecht goet, hy woude tbruyn mechdelyn haen. Mijn moeder dede mi vragen oft ic den ruyter woude haen? so moeste ic desen somer lanc syn leersen en sporen doen aen. Myn moeder dede mi vragen oft ic den keerl woude haen? so moeste ic desen somer lanc met zijnen rossen tso velde gaen. Myn moeder dede mi vragen oft ic den lantsknecht woude haen? so moeste ic desen somer lanc metter flesschen tso wijne gaen. Boeren dat zijn boeren, sy drincken so selden den wijn; so en doet die vrome lansknecht niet, hi schencter so dapperlic in. Boeren dat zijn boeren, si drincken so selden den wijn; si drincken liever botermelc dan den hueschen coelen wijn. Die dit liedeken dichte, dat wasser een lantsknecht fyn, sijn herte dat verlichte tso Heynsberch, inden wijn. Maer diet eerst heeft ghesongen, dat wasser een lantsknecht goet, hi heeft daer aenden dans geweest met ons Keyser dat edel bloet. 