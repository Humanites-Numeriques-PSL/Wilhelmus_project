 Rijck God, wien sal ic clagen dat heymelijc liden mijn, dat mi dit vleesch doet draghen brengende den gheest in pijn; ick vinde mi bedroghen om dat ic mi op mi verliet, daer ic alleen moeste ploghen te stellen al mijn vermoghen in Iesus Christus swaer verdriet. O vleesch vol avontueren, suldy van mi niet gaen, dat mi troost mach ghebueren doer Gods gheests soet bistaen? Mach ic gheen troost verwerven, so blijft mijn siel in swaren druc; moet ic Gods gracie derven, in wanhope sal ick sterven, ende liden deeuwich ongheluck. O Iesu, God van minnen, helpt mi in desen noot; o waerheyt, troosterinne, ick bid u met herten devoot: en laet mi niet verloren, staet mi bi, want wel sijn mach; tvleesch, dat ic hadde vercoren, doet mi in drucke versmoren; dat claghe ic u nacht ende dach. O Christelike gheesten, die gerne Gods woert hantiert, als ghi van dien maect feesten, dat ghi u so niet en regiert, ghelijc dees drinckers stercke, die altijt rellen van des Gods woerts cracht, verachtende alle wercken, ordeelende alle clercken, doer des drancx wijsheyt qualijck bedacht. Die dit liedeken herdichte, swerelts vrienden sijn hem ontgaen; al houden si hem voer slichte, noch heeft hi wijsheyt ghedaen; al heeft hi nu verloren al der werelt vrientscap en macht, een ander heeft hi vercoren, doer wien hi alle thoren ontvliet ende alle vruecht verpacht. Rijck God, wie sal ic claghen dat heymelijck lijden mijn, dat ic alleene moet dragen, dat doet mynder herten pijn; ick vinde mi bedroghen, om dat ic mi op haer verliet, dat clage ik minen oogen; in lijden so moet ic dooghen, ende blijven in swaer verdriet. O radt van avontueren, wildy niet omme slaen, dat mi mach troost ghebueren, soot voortijts heeft ghedaen; mach ic gheenen troost verwerven, so blive ic inden druck; moet ic die liefste derven, van rouwe so moet ic sterven; het waer mi so grooten ongheluck. O Cupido, god vander minnen, helpt mi wt deser noot; vrou Juno, troosterinne, ick bid u met herten devoot: en laet mi niet verloren, staet mi bi, oft wesen mach; die ic hadde wtvercoren laet mi in drucke versmoren, dwelc ick u claghe nacht ende dach. Ghi amoureuse gheesten, die gaerne genoechte hanteert, in dansen ende in feesten, dat ghi u so niet en regeert ghelijck Samson, die stercke; hem was benomen alle zijn macht al door der vrouwen wercken, ende thooft van alle clercken, Salomon seer wijs bedacht. Al die dit liedeken dichte, fortuyne die was hem ontgaen; al vallet wat in slichte, hi heeft zijn beste ghedaen; al hadde hi zyn liefken verloren, hi is nu also bedacht, al hebbens die nijders thoren, een ander heeft hi wtvercoren; dies hi nu alle vruecht verpacht. 