 Die werelt heeft my in haer ghewout met haren stricken menichvout, mijn macht hevet sy ghenomen; nochtans soe wil ic houden moet, daer isser veel ontcomen. Die werelt die toent my vrolicheit, natuer die isser toe bereit, die werlt woude si behaghen; dat ic natuer ghevolghet heb, dat mach ic my wel beclaghen. Die werelt die wil ic avegaen, haer vroechde is also scier ghedaen, si vergaet in corten daghen; ic en wil die edel siele mijn niet langher daer in waghen. Ic en acht niet meer dit aertsche goet, die minne heeft my ghegeven moet, natuer en ghi moet sterven; dat ic dus langhe verloren heb, dat hoep ic nu te verwerven. Des wilt ghi horen een groot beclach; natuer die roept: o wi, o wach! haer vruechden moet si laten; daer si haer welneer in te verbliden plach, des moete si nu leeren laten. Hadieu, hadyeu, nature mijn, mijn hert dat moet ontcommert sijn van aller aertscher saken; die coninc inder ewicheit die wil ic nu in laten. Ic voel in my een vonkelkijn, het ontsteeckt so seer dat harte mijn, ic wilre my toe besaten; die minne vermacht alsoe wel een vuer der of te maken. Mijn vianden nemen des nauwe waer, heymelijc ende openbaer, si legghen my valsche laghen; daer om so moetic wacker sijn by nachte ende oec bi daghe. Waer om en wil ic my niet verslaen, met vruechden wil ic aenegaen, ick selse wel verweren; die min die voert soe grooten brant, si en moghen my niet deren. Die coninc inder ewicheit, mijn hart hevet hi also bereit, sijn cracht doet my ghewinnen; sijn gaven sijn also menichvout, ten can geen hart besinnen. 