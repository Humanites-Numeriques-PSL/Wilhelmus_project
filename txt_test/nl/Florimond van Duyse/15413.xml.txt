 ‘Bistu een crijgher oft bistu een boer? Hoe siedy wt uwer cappen so soer? Wildy een crijchsman werden, so neemt vijfhondert gulden met u, den crijch sal ic u leeren.’ Hansken swoer eenen dieren eet: ‘al waert mijn vader ende moeder leet, den crijch en sal ic niet laten: ic wil gaen ruyten, roven, stichten brant al op des heeren straten.’ Hansken dede zijns selfs raet, hi vercocht caf ende haversaet, hi woude al na den crijghe; corte cleyderen dede hi aen al na die ruytersche ghijse. Hi clopte voor een schipmans dore: ‘bistu daer binnen, so coemter vore ende voert mi over twater; ic ben een rijck boermans sone, den crijch en can ic niet gelaten.’ Die schipper was een goet gesel, hy voerde hem overt water snel, dat water was ongehuere: ‘rijck God, waer ic tsoheyme gebleven al in mijns vaders schuere.’ Doen Hansken quam ter halver zee, sijn hooft dat dede hem so wee, den coop was hem berouwen: ‘rijck God, waer ick tsoheyme gebleven, mijns vaders acker woude ick bouwen.’ Doen Hansken over dat water quam, een scram in sinen beck dat hi vernam, doen wast hem seer berouwen: ‘hadde ick den ploechsteert metter hant, mijns vaders acker soude ick wel bouwen.’ 