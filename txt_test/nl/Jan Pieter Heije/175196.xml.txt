 Al te veel is ongezond! Lieverts, zult gij 't niet vergeten? Watertandt uw kleine mond Bij een' schotel lekker eten, Hangt de tak tot aan den grond, Moogt ge plukken naar behagen.... Denkt er om gij, grage magen! Al te veel is ongezond. Nu zal Moeders vriendlijk oog U nog wel met zorg bewaken (Welk een trek uw hart bewoog) Dat gij 't niet te bont zult maken; Maar, wanneer gij grooter zijt, En niet jong hebt willen leeren Maat te houden in 't begeeren, Raakt ge lust en welvaart kwijt. Al te veel is ongezond! Zie, dat geldt voor alle zaken, Die eens op dit wereldrond U begeerig zullen maken: Waakt dan over oog en mond, Waakt dan over hart en zinnen, En brengt telkens u te binnen: Al te veel is ongezond! 