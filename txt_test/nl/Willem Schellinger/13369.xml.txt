 HAdieu Amsterdam schoon, Gy staet seer fraey ten toon, In Hollands dal ydoon, Lustigh playsant, Ciersel van onse tijt, Gy maeckt mijn hert verblijt, Als ick maer denck met vlijt, Seer abondant, Aen uwe Maeghden fier van gelaet, Mijn hert is vol vreughden, Mijn lichaem vol jeughden, Vol lust en praet. Eens op een seeck'ren tijdt, Dwongh my genegentheyt, Te gaen eens naer een Meyt Zeer Glorieus; Ick vondter een seer schoon, Als een Godin ten toon, Heel aerdigh van Persoon, En gratieus, Mijn sinnen waren op haer gestelt, Want sy verkrachte Al mijn gedachte, Met groot gewelt. Maer doen ick haer versocht, En mijne min voort brocht, Sprack sy heel onbedocht, Gaet voort van hier. Doen 'k dat van haer verstont, Was mijn hert gantsch doorwont, Gequest tot in de gront: Al mijn playsier Was gansch van my getrocken voort: Haer straffe woorden, Mijn hert doorboorden, Als gantsch vermoort. Dees woorden seer onsoet, Wroeghden mijn gans gemoet: Soo dat ick metter spoet, Ginck haestigh voort, My te verhueren klaer, Na d'Engelsman voorwaer; Met 's Schip Radboldus raer, Ick voer aen boort, En seylden tot Meedenblick van de Ree, Nae Texel verheven, Om sonder sneven, Te gaen in Zee. Om vechten metter spoet Met een reyn vroom gemoet, Tegen 't moordtdadigh bloet Der Moorders koen, Die Karel Stuwaerts hooft Hebben van 't lijf geklooft, En van sijn Staet berooft Dien Helt seer koen. Godt geef ons victory ende voorspoet: Dat wy by poosen, Die stinckende Roosen Drucken in 't bloet. Ons Capiteyn valjant, Is mee seer wel bekant, Hy dient ons Vaderlant, Wilt het verstaen; Ruym dertigh stucken jent, Voeren wy pertenent, Ons volck wel bekent, Die met ons gaen, Zijn hondert en twintigh manne vroom, Daer mede wy gaen vechten, Om op te rechten Eer ende roem. Nu wens ick voor het slot, Met ernst en sonder spot, De zeegeningh van Godt Aen u, mijn lief: Godt geef u en ons t'saem Geneught en vreught bequaem, Een blijtschap aengenaem, Tot ons gerief: En alle mijn speel-geselletjes vroet, Die wens ick meede Geluck en vreede, Ende voorspoet. 