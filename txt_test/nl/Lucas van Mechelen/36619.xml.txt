 PVr' liefde slaet vroegh ende spaed' Den ghenen, die sy lief heeft, gaed'; Liefde is altijt op haer hoede, S'en is haer oeffeningh' noyt moede, T'dient haer al tot voor-spoede. Dat bleeck in die volcommen siel', Die noyt den Liefsten af en viel; Maer hiel verheught dach ende nachte Met haer ghemoet, met haer ghedachte T'hemwaerts altijdt die wachte. Nochtans hoe wel dat sy alom' Acht nam op haren Bruydegom, En altijdt was t'hemwaerts ghedreven; Soo socht' sy haer naer noen te gheven Noch meer tot dat aen-kleven. Van ghemeynschap, en t'samenspraeck', Die in de siel' dick zijn oorsaeck Van droefheydt ende dorricheden, Hiel sy haer meest naer noen besneden Met haren Godt te vreden. Met neersticheydt was hare sogh' In't openbaer en in't verborgh', Om dan sijn liefde meer te winnen, Haer crachtigher te keeren binnen In't innichste der minnen. Wat haren gheest wou' doen belet, Wiert stracks uyt haer ghemoet gheset: Sy dreef uyt die in comen wouwen, En socht' den Liefsten vast te houwen Met een minsaem aenschouwen. Die kennis van sijn liefde claer, Die sy ghewesent droegh in haer, Toonde haer stracks dat moet ghy haten, Toonde haer stracks dat moet ghy laten, Die wandelt minne-straten. 