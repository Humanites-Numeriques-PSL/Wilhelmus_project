 MEer troost en vreught dan hert' kan dincken, Meer blijschap ende vrolijckheydt Quam Godt die Salighe te schincken, Die uyt haer selven was gheleydt: Die inden Eyghen Niet ghevoert, Boven al dat aertrijck kan gheven In een ontwesentheydt verheven Voor d'aenschijn Godts stondt onberoert. Bloot stondt sy daer van haer ghedachten, Sy stondt daer buyten haer ghemerck; Noch will' en vondt sy in 't verwachten, Noch eyghen roeringhe in 't werck: Sy was ghelijck haer selven quijt, Die claerheydt Godts hadd' haer beschenen, In 't Wesen stondt sy als verdwenen, Van haer scheen sy ghescheden wijt. Niet dat sy niet en hadd' haer wesen, Maer dat sy soo afgrondich diep' Versonck in haren uytghelesen, Ende soo ver' haer self ontliep; Dat haren wensch, dat haer ghedacht', Dat hare crachten alghelijcke In Godts aenschouwingh' over-rijcke Heel stonden als te niet ghebracht. 