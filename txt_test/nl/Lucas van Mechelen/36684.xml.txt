 GHy troost my boven maten Met d'uytspraeck van dit leven soet: Hoe wel door rechte straten Quam die verclaerde van ghemoet In dat gheniet' van alle goet! Wat hemelsche ghenuchten Vondt sy, die dit aerdtrijck ontliep? Wat kreegh sy met te vluchten Tot Godt, in die Woestijne diep, Daer haer die stem' des Heeren riep? O troost die wierdt ghevonden! O vreught die wierdt van haer ghesmaeckt! Hoe stondt sy daer verslonden? Als sy was tot dat een gheraeckt, Dat alle goeden veroorsaeckt. Gheluckelijck ghescheyden Was sy van al, dat haer aenghinck, Die Godt quam in te leyden In dat gheluck, dat sy ontfinck, Daer sy bly' haren Godt aenhinck. Dat vrolijck over-vloeden Mocht' haer met recht wel kosten al: Om die verheven goeden, Daer weelden zijn sonder ghetal, Mocht' sy wel doen den onderval. Maer nu mijn Vytghelesen My laet toch van die siele pur Noch wat deelachtich wesen In't overclimmen der natur, Die soo voortspoeyde t'elcker ur'. 