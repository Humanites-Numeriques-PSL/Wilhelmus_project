 MOest' dan die pur, die uytghelesen, Die blyde siel, die hoogh-ghepresen, Ghelijck ick v hoor' segghen, Soo grondelijcks verstorven wesen Wie sal haer deught uytlegghen? Ghy seght my wat maer t'heeft veel inne, V woorden zijn van hooghen sinne: O doodt! o salich sterven! Daer die siel' quam door pure minne Dat uytvaert te be-erven. Voorwaer voorwaer het moest' haer kosten, Eer des' doodts weelden bly' begosten, Die haer naer haren wensche Van vleesch ende van bloedt verlosten, En van den heelen mensche. O uytvaert soet vol van wellusten! O blijden vre'! o rust' der rusten! Daer Godt haer toe liet comen, Die d'leven haerder sinnen susten, Dat haer daer wiert ontnomen. Wel moest' daer staen van 'alle sijde Die Salighe ghebenedijde Tot sulcken vreught vercoren Met haren Godt, die haer verblijde, In haers selfs doodt verloren. Haer sinnen was sy verr' ontvloghen, Sy stont in haren Godt ghetoghen, Quijt was sy haer ghevoelen: Sy stont, daermen staet onbedroghen, Niet daer de sinnen woelen. O ghelucksaligh' boven maten! Die haer in als soo had' ghelaten, Dat haer niet en kost' smaken, Dat nerghens op haer sinnen saten, Noch aen en wilden raken. Wat weelde wiert van haer bevonden? Daer dach en nacht haer ooghen stonden In Godt, die haer aenschouwde; Daer sy in liefde pur verstonden Al hare crachten houde. Sy weet, wat sy quam te ontfanghen, Die in Godt stierf naer haer verlanghen, Sy weet, wat hare crachten Bevonden in Godts soet aen hanghen By daghen en by nachten. 