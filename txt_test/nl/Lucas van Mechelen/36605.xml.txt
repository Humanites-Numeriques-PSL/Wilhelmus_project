 GHeluckich dien dach! die blijde ur'! Dat die oprechte siele sach die minne giften pur, Daer sy me' wiert in Godt ghetoghen, En als haer selven heel ontvloghen Een met Godts liefde oversoet In Godt versonck met haer ghemoet. O claren ommekeer! bly' minnewerck! Dat sy niet dan in Godt den Heer' en stierde haer ghemerck, Dat haren wensch soo wiert verheven, Dat haer ghemoet soo wiert ghedreven, Dat wat wegh dat sy inne nam, Altijt Godts hoogheydt teghen quam. Hoe moest' in dien schat ghedurelijck, Daer sy de reste om vergat, als in een hemelrijck Met weelden groot staen overgoten, Al haer aendachtigheydt besloten! Daer sy gheheel spaed' ende vroegh, Haer hert' ghevesticht inne droegh. Ghenuchte overgroot, hemels pleysier Moest' dalen in dat herte bloot op wonderbaer manier', Dat altijt was op alle weghen Ghekeert, gherecht, ghestiert, gheneghen Met een verheven minne-vonck In sijnen eeuwighen oorspronck. My dunckt ick sien haer staen, o Siele claer! Hoe moest' dat hert' ten gronde gaen met crachten altegaer? Vertelt my eens hoe dat toch ghinghen Haer daghelijcksche oeffeninghen Hoe sy haer droegh vroegh ende spae' Tot den in-vloet van Godts ghenae'. 