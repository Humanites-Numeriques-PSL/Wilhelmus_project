 HOe bangh is my, Ã´ lieve God! Wat droefheyt komt mijn hert bestoken! Ick ben geworden yder spot, Mijn goede naem die is gebroken, Dat ick eens hiet mijn beste schat Wort nu een gecx-maer door de stadt. Wanneer ick aen de deure stae, Of over strate koom getreden, Men wijst my schier met vingers nae, En ick en wist noyt eens de reden; Maergister heb ick eerst verstaen Waerom my smaet wert aengedaen. Daer wort gemompelt over al Dat ick mijn eer heb laten rooven. En siet! het schendigh ongeval Dat wil men over al gelooven, Het schijnt men weet het gansch bescheyt En t'worter klaerlijck by geseyt. O valsche tongen, vol fenijn, Waer uyt hebtghy dit gif gefongen? 'Tis sonder daet, en sonder schijn, Al wat op my is uyt gespogen; O klappers wie ghy wesen meught Ghy schent den glans van mijne jeught. Eylaes wat is een jonge maeght Als sy, gegeeselt van de tongen, Wort door een boosen klap geplaeght, En in haer goeden naem besprongen? Al is haer eere niet gerooft, Noch wort het quaetste wel gelooft. Maer ghy, o Godt, die't al door siet Die hert en nieren komt door-gronden, Ghy weet dat noyt en is geschiet Al wat de vuyle laster-monden Gaen stroeyen door het gansche lant. Tot naedeel van mijn beste pant. Ghy weet dat ick onschuldigh ben, En noyt de schennis heb bedreven: Ghy weet dar ick geen man en ken Dien ick mijn eer heb wegh gegeven: Ghy weet dat ick een reynen schoot Beware voor mijn bed-genoot. Geef dat ghelijck een dageraet Mijn onschult sich mach openbaren, En dat mijn leven metter daet Mijn eerbaer herte mach verklaren; Op dat ick eenster rechter tijt Van schande mochte zyn bevrijt. Ick sal terwijl in droeve pijn Tot u, mijn God, geduerigh schreyen: Ick sal den Heere stille zyn, Want zynen troost wil ick verbeyen; Het ancker van een reyn ghemoet, Is staeg (maer hier ten hoosten) goet. Doch soo ghy des al niet te min Mijn ziel door schande wilt beproeven, Soo stort my dijnen segen in, En laet my niet te seer bedroeven: Maer stijft mijn herte met gedult, Dat ick mach lijden sonder schult. Ick weet hier namaels komt een tijt, Dan sult ghy, Heer, eens rechter wesen, En niet de tongh vol wrange spijt, Die tegens my nu is gheresen; Dan sal het komen aen den dagh Al watter oyt in't duyster lagh. Maer ghy vergeeft 'them die het doet, En geeft hem voortaen beter sinnen, En, soo ick hier nu lijden moet, Soo laet my naemaels troost gewinnen Dit hoop ick, Heer, dit stel ick vast, En daer op draeg ick desen last. 