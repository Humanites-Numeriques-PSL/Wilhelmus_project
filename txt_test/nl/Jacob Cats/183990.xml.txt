 MYn ziel, wilt ghy noch langer dolen, En voeden u met enckel waen? Wat drift heeft u het hert gestolen Om kromme wegen in te gaen? Verdwaelde sinnen, Wilt eens beginnen Te keeren na de rechte baen. Ghy heb gesien des werelts saken, En hoe het al daer henen glijt, En wat de jonckheyt plagh te maken, En wat een ydel hert verblijt. Verdwaelde sinnen, Wilt eens beginnen Recht acht te slaen op uwen tijt. Ghy siet hoe ons dit ydel leven Gelijck een schijn daer henen gaet, En geen vernuegen weet te geven, En voor de doot en is geen raet, Verdwaelde sinnen, Wilt een beginnen Te letten op een vaster staet. In rijckdom is geen troost te vinden, Daer op en rust noyt reyn gemoet: En d'eer is lichter als de winden, En lust en is maer bitter soet. Verdwaelde sinnen, Wilt eens beginnen Te trachten naer een beter goet. God kan alleen de ziel vernougen Van al dat is of komen sal, Mijn geest wilt u daer henen vougen: De werelt is maer ongeval. Verdwaelde sinnen, Wilt nu beginnen Te noemen God u eenigh al. 