 DEes Nacht voorleen ick lagh, Waer dat mijn oogh eens sagh, De snel-gevlerckte jonge Guyt, En stack sijn bientjen achter uyt, 't My groeten, ontmoeten, En spand' sijn boogh, So schutterlijck met kracht: In 't doncker, 'tghefloncker, Dat in mijn ziel veel Minne-kuren wracht. Ick raesde vande vlam, Doch onversiens soo quam Sijn moeder met haer duysjens teer Haest dalen vanden Hemel neer, Sy suchten, 'k wou vluchten, 'k Was heel verbaest, Door sonderlinghe pijn, Riep: Minner, Verwinner Sult ghy (loopt niet) van u Princesse fijn. 'k Vermande my seer stout, En sprack: hoe menighfout Heb ick, Goddin, u aen-gebeen, Met over-droef en naer geween: Den Lecker, den Trecker Stont vast en loegh, Met over-groot gheluyt, Ghy Vryer, ghy Stryer, U lief, u hart, met u sal sijn de Bruyt. Wel, seyd' ick, God der Min, Wie heeft u inden sin Gebrocht van liefd'en vryery, 't Geen eenighsins soud raken my? Geruchten noyt vluchten In eenigh mont: Maer bleef by haer en mijn: 't Is wonder, dat onder U wesen schuylt een bitter-soet fenijn. Ten langhen lesten, siet, Ick volghden sijn ghebiet, En sprack het Meysjen noch eens aen: Terstont heeft sy 't met my bestaen, De kuren, de gluren, Die hy bedreef Van vrolijckheyt en vreught, Van singhen, van springhen, Om ons Versaem, geschiet met soet gheneught. 