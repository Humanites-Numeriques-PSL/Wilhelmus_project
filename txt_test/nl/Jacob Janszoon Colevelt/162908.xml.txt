 O Vermakelijcke lust Vreuchde moet hier zijn geresen Yder zijn aenlockster kust, Lust (segh ick) ghy zult genesen, 't Eenich soentjen dat ghy geeft Om de lieve lipkens sweeft, V voedsaem 't leven geeft. Isser vvel een soeter dingh Dan het kussen van Ionckvrouwen? 't Is al vry vvat sonderlingh 't Kussen kan veel jonsten brouwen Kust, en singht, jae quinckeleert Siet dat ghy u so verneert, Dat sy vvaerd sijn begeert. Bruyd'gom gaet ghy louter voor Dus ter eeren vande gasten Laet geen tijden gaen te loor Snobbelt, vvoelt, en vvilt aentasten, Als sy 't vveyg'ren denckt dan, siet, 't Kussen is een soet verdriet, De lieve lust gheniet. V verheught gekranste Bruyt, Doet al 't kussen noch verlanghen, Slaet niet met u mont geluyt. Kust dan stil aen beyde vvangen, Recht voor 't montjen noch een soen, In veel eeren vvilt dit doen, Hebt geenich quaet vermoen. Ghy speelmaechden neemt in dank Dese kus, en vvilt vergeven Hem, vvaer in de konst is kranck, Sijn geest (schijnt vvel) waer gedreven Om dit eel geselschap soet Te vermaken, neemt dees groet Een kusjen noch tot boet. 