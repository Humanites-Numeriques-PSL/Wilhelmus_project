 Van 's morgens vroeg tot 's avonds laat Bezet in huis, belast op straat, Gaan we iedren dag den zelfden gang. Al bidden wij om zegen, Soms valt de taak ons tegen, Nooit valt de tijd ons lang. Zwaar sloven wij voor 't stukje brood, Maar waken tegen krimp en nood; Wij vragen dus van spier en hand Wat wicht zij kunnen dragen; Geen bidden helpt of klagen, Thuis toeven maag en tand. Ze hebben ons wel eens gezegd: De werkman spreekt niet voor zijn recht, Maar, of het daar alleen in zit, Dat is nog niet bewezen. Verzet zou 't kwaad genezen, - Maar, wie bewijst ons dit? Wij hebben ook sinds lang geleerd: Hij wint niet, die te veel begeert, Maar 't meeste gaart hij, die vernoegd Zijn handen blijft gebruiken, Verleiding leert ontduiken En naar zijn stand zich voegt. Wij luistren niet naar alle taal, Maar eischen een goed middagmaal; Wie hard moet werken eet ook graag. Zoo mogen groote heeren Van ons dit lesje leeren: De honger is een plaag. Al vragen wij niet altoos pret, 't Is toch niet kwaad een klein verzet. Ook houden wij van lief en schoon, Zoo - om maar iets te noemen, Zoo zetten we onze bloemen Voor 't vensterken ten toon. En, wie de Zondagsrust verveelt, Geen werkman die zijn kommer deelt. Dan gaan wij uit met vrouw en kind, Trakteeren oog en longen En maken bokkensprongen, Waar men zijn rustplaats vindt. Komt, broeders, voortgewerkt met moed, Ons zit de kracht in 't eerlijk bloed; Al wonen we op een duiventil, Genieten wij het leven; De kroeg kan 't ons niet geven, Maar wel de goede wil. 