 O Groote Godt, en Heere der Heerscharen, Mijn vleysch is kranck, en leef in groot beswaren, Nochtans vrees ick 't vleyschlijck bespotten niet Mijnder vyanden, maer ick ben in vreesen Een versaecker uw's grooten Naems te wesen, Of te wijcken van 't geen dat ghy ghebiet. Op dat die ghene die my hier benyden, Over mijn misdaedt hen niet en verblyden, En mijn bespotten, en seggen met recht: Waer is zijn Godt, en zijn Christum ghebleven, En soo u eer, die hoogh moet zijn verheven, Ghelasterdt werdt door mijn u swacke Knecht. Bewaert, bewaert my Heer voor mijn vyanden, Die my met smaet gaerne brachten in schanden, Haerder zijn veel, als 't hayr op mijn hooft staet, En gras op 't veldt, mijn vleysch my stadigh quellet, Sathan om my te verslinden hem stellet, En my als een brieschende Leeu om-gaet. Die bloedighe wreede Wereldt hier neven Soeckt mijn verderf, en staet oock na mijn leven, Haet, moordt, en brandt, die hier soecken u eer, Ick arme Man weet mijn nerghens te wenden, 't Is over al, druck, smarten, en ellenden, Van binnen strijdt, buyten vervolgh o Heer. Als ick niet weet met Iosaphath waer keeren, Wend' ick mijn oogh tot u o Heer der Heeren, En verlaet my op dijn ghenade goedt, Ghelijck als Abraham in Gerar dede, Jacob in Mesopotanien mede, 't Heeft Ioseph ooc in Egypten gevoedt Als Moses in Mydian u vertrouden, Israel in de Woestijn op dy bouden, En David in 't gheberghte hem verliet, Ezechias in Iesusalem beslooten, De Iongh'linghen in den Oven ghestooten, Daniel by de Leeuwen in 't verdriet. Iae alle oude Vaders staedigh hoopten Op dijn goedtheyt, en 't hart aen dy verknoopten, En hebben u, o God! Met vreugt verwacht, Daer door zy al dijn ghenade verworven, En zijn met rust in dijn vreese gestorven, Niemand en is van haer in schandt ghebracht. 