 GEen vergaren vreughdigh Heeft hier vast bestandt, Al vergaert men jeughdig, T scheyden is voor handt, Dus so te vergaeren Dat u 't scheyden onversien Niet en komt beswaren, Recht of het niet con gheschien. In dit tijdtlijck leven Men niet sekers vint, 'T can gheen vreughde gheven Die den druck verslindt, Want 's Wereldts gheneughde Is, als men het wel door-siet, Niet dan ydel vreughde Die als een roock snel door vliet. Eer men can bedencken Eenigh vreughdigh spel, Comt den tijdt dick schencken Grooten druck seer snel, Want niet is bestendigh Of ment al in waerden heeft, 'T wort strack weer af-wendigh So lang men op Aerden leeft. Reuckeloos veel bouwen Op Werelts voorspoet, En seer vast betrouwen Met een hooghen moet, Op tgheen is voor ooghen, Dat elck abondant begheert, Maer zy zijn bedrooghen Alst haer onder hant verteert. T is best te begheeren Dat nimmer verdwijnt, Dats de vrees des Heeren, Saligh die hem vijnt: T is een vreughden-croone, Wilt u daer toe porren al, Datse wert u loone, Want hy niet verdorren sal. In 's Heeren gheboden Schept doch al u lust, Laet u daer toe nooden Met een hart gherust, Ghy sult plaets verwerven Daer men nimmer treurigh is, In des Hemels Erven Daer die vreught ghedurigh is. Een vermaeklijck scheyen Wt dees Werelt boos, Sullen zy verbeyen Die met lust altoos Na dees vreughden trachten, 'T zy in verdriet, pijn, of druck, Want dat zy verwachten Sal eeuwighlijck zijn gheluck. Nae dit waer versamen Is gheen scheyden meer, Dus leeft na 't betamen, Dat ghy niet scheydt weer, Want Gheestlijck beginnen Daer ghy toe ghecomen zijt, Maer om te verwinnen Vroomlijc sonder schromen strijt. Zijn moet ghy volhaerdigh Met al u ghemoet, Om te treden vaerdigh Na die stadt vol goet, Sult ghy 't Rijck verwerven Daer men nimmer scheyden sal Och wilt u vleys sterven Te recht hy u leyden sal. 