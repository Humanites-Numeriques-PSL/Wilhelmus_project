 AL die haer hier begheven Te volghen Christum naer, Moeten het zondigh leven Van haer hebben ghedreven, Al valtet het vleysch swaer. Niemant kan Godt recht vresen En leven na 's vleysch-lust, Want Godt wert niet ghepresen Door een vleyschelijck wesen, Dus teghen 't vleysch u rust. Neemt voor na u vermoghen 't Sondigh vleysch te vertreen, En wilt naerstelyck poghen V Gheest'lijck te betoghen, En van het quaedt te scheen. Een leven kuysch en deughdigh Behaeght den Heer seer wel, Dus dient den Heere vreughdigh Terwijl ghy noch zijt Ieughdigh, Weest Godts Wet niet rebel. Cond' ghy te recht aen-vercken: Waer in dat het bestaet Te zijn van Christus Kercken, Die door des Gheests verstercken Staegh hoopt op Gods genaedt. Levendigh zijn ontsteecken, Al met der Liefden brant, 't Hart suyver van ghebreecken, 't Gheloof vry van quad' treecken, Werdt in Gods kerck gheplant. Aldus moet elck wel achten, Om door der Liefden vier Na 's Gheests vruchten te trachten, En hem voor boos-daedt wachten, Na der Christen manier. Een Christen naem te draghen, Gheeft nae-maels gheen profijt, Als men sonder vert'saghen Niet en soeckt te behaghen Den Heer metgantscher vlijt. Soeckt met een hart oot-moedigh, Godts vrees te drucken uyt, Leeft kuysch, vrundtlijck, en goedigh, En tracht dat overvloedigh Des Gheloofs Vrucht voortspruyt. Daer 't Gheloofs Vruchten bloeyen, Als in goed' Aerd' gezaeyt, Kan niet als Liefde groeyen, Die door des Gheests besproeyen T'zyner tijdt Vruchten maeyt. Och moght men des Gheests gaven Van boven recht ontfaen, En dat ons zondigh slaven In 's Heeren doodt begraven Moght blyven nu voortaen. Cleyn kort leven ellendigh, Hoe groot zijt ghy vermaert, V vreught is niet bestendigh, Nochtans maeckt ghy af-wendigh Van 't gheen veel meer is waert. Hoe grof ist, dat die dwaelen, Die des Werelts gheneught So vast by haer bepaelen, Dat haer hier na moet faelen D'eeuwigh durende vreught. 'T en is ons niet gheraden, Dat wy dees kleynen tijt Besteden totten quaden, En den tydt der ghenaden Daer door so werden quijt. Een kleynen tydt te derven Des vleysch wellusten snoot, Kan ons na doen verwerven (Door Christus doodt en sterven) D'eeuwighe blydtschap groot. Recht ist dat wy staeg haecken Met lust na desen schat, Met bidden ende waecken, Om ons na te vermaken In dees Heerlijcke stadt. 