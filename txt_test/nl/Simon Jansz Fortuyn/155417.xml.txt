 ALtijt u Ouders raet, vaet, Die nimmermeer verlaet, Want het is Godts begheren: Dat Kinderen altijt Soecken subijt, Met alle vlijt Haer Ouderen te eeren, Hier in sorghvuldigh zijt. Een eerbaer wel ghezint, kint, Altijt zijn Ouders mint, En soeckt tot allen stonden Met ghehoorsaemer daedt, In rechter graedt, Vroegh ende spaedt, Altijt te zijn bevonden, Waer dat het heenen gaet. Rust u naerstigh in 't goe, toe, Draeght u vroom in't ghemoe, Op dat ghy t'gheenen tijden V Ouders wert rebel, Maer voeght u snel, Na haer bevel, Laet alle boosheyt glijden, So naeckt u gheen ghequel. Tot deught wilt als de goen, spoen, In al u werck, en doen, Op dat ghy mooght behaghen V Schepper, Godt, en Heer, Na zijn begheer, Oock in zijn Leer Wandelen al u daghen, Tot zijn lof, prijs, en eer. Ist dat ghy 't quaedt met lust, blust, En u tot goedt-doen rust, So sal u Godt van boven, (Als een helper valiant) Bieden de hant, En doen bystant, Dat by u wert verschoven Al 't quaedt dat u aenrant. Een dochter die wil zijn, fijn, Bemint t'allen termijn, Moet haer altijt bewijsen Vriendelijck nae 't betaem, Beleeft, Eersaem, Met goede faem, So magh men haer recht prijsen Voor een dochter bequaem. Naerstigh met al u macht, tracht, Dat ghy dit wel slaet acht, Ende wilt u begheven Tot alle nederheyt, In ganck en kleyt, Oock spraeck en feyt, Op dat men van u leven Niet dan eer en verbreyt. Soo ghy u dus tot goet, spoet, En u naerstigheyt doet, Na alle u vermeughen, Om den Heer en zijn Wet Te volghen net, Na des Schrifts tret, Ghy sult u hier verheughen, Ende hier na noch bet. Iaeghen moet ghy na deught, Ieught Wilt ghy be-erven vreught, En van Ieught aen beginnen Te treen de rechte baen, Na Schrifts vermaen, Vry onbelaen, Soo mooght ghy komen binnen Als ander buyten staen. Menigh hier onbeleeft, sneeft, En niemandt ghehoor gheeft, Levende onmanierigh, Kribbigh, onwilligh, stout, Stuer, straf, en bout, Seer menighvout, Weest u ouders bestierigh, Op dat het u niet rout. Onder dien die Godt vreest, meest Hoort een ned'righen gheest, Haer en zin te regheeren, Op dat so claerlijck blijck, Dat men 't tyd'lijck Niet acht: als slijck, En dat al het begheeren Is na Godts eeuwigh Rijck Neemt vlytigh dit mijn raen, aen, En wilt het niet versmaen, Op dat het u mach leyden Al op het rechte pat, Al nae de stat, Vol goet en schat, Die Godt heeft gaen bereyden Voor die niet werden mat. Soo ghy weer te rugh ziet, niet, Door lyden of verdriet, Maer blijft volhardigh gaende In Godts gheboden reen, Zijn paden treen, Ghy sult in vreen Eeuwigh vreught zijn ontfaende Met d'Engelen ghemeen. Dochter keert u hart tot, Godt, En hout vast zijn ghebodt, Op dat ghy mooght verwerven Zijn gheest, die u regheert, Na zijn begheert, Met hart verneert, Op dat ghy na u sterven In vreughden triumpheert. 