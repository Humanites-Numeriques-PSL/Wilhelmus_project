 VOor alle malle spotterie, Dancksegginghe gheschie, want die Moet altijts fijn// den Heere ghedaen zijn. Hy gheeft ons veel vruchten ghewas, End' onder ander dinghen vlas, Van alsoo cleyn// een lijnsadeken reyn. T'gewas// van't vlas// en t'weven// dat Ghelijckt des Menschen leven// wat, Den bouwer gaet// ploegen end' saeyen zaet. Man ende Wijf in Echt ghepaert, Ghelijck de wijse Man verclaert, So wort gheteelt// dat menschelijcke beelt. Dat lijnsaet in de Aerde leyt, Den ackerman met lijdtsaemheyt, Dach ende nacht// de dierbaer vrucht verwacht. Die Moeder met t'bevruchte lijf, Met veel smerten, end' ongherijf, Verlangt end' sucht// oock dickwils nae de vrucht. T'geboren kindt wast, end' wordt stout, End' t'vlas vol oncruyt menichfout, T'vlas moet men wien// en t'kindt met roen castien. Het vlas dat heeft veel moeyten an, Eer ment spinnen oft weven can, So ist een van// een kindt wordt een vroom Man. Goet onderwijs moet hy verstaen, Redelijckheyt zijn onderdaen, Justicy voort// boven als' Heeren woordt. Een Mensche bloeyt in sijnen fleur, End' t'vlas-bloemken heeft schoon coleur, In sijnen tijdt// maer het vergaet subijt. Des vleeschs glory end' ghewelt, Dat is ghelijck de bloem in't velt, Heden seer moy// morghen bedorven hoy. Maer wilt men gaen ten Hemel in, Men mach niet in den aertschen sin Blijven verstockt// t'vlas men uyt d'Aerde plockt. T'vlas wort van sijn bollen berooft, Men mach niet doen sijn eyghen hooft, T'vlas ghebeuckt werdt// soo moet dat steenich hert. Gods woordt dat is den hamer, daer T'herte med' wort ghebroken claer, Sulck vlas dient wel// die wijse vrouwe snel. Die den spinrock aenvaerden wil, End' met haer vingheren de spil, Dat vlas wordt draet// en dat garen lijnwaet. T'garen wort aen den boom ghepast, Men moet den Heer aencleven vast, Ghedraeyt zijn met// liefd' aen elck Christen let. En weest geenen wollen inslach, Torteyn niemant draghen en mach, In Israel, dus vliedt de secten fel. S'Menschen daghen vlieghen voorby, Lichter dan d'wevers spoele// sy Houden niet op, seyt de Prophete Job. De doot comt, de Mensch overlijdt, Ghelijck de wever de webb' afsnijdt, Seyt Hiskia, de Coninck van Juda. Dat laken wort ghepackt, ghekist, Ghescheept om varen onghemist, In s'Coopmans handt// verr' in een ander landt. Den Mensch men soo ter Aerden doet, End' naemaels hy verrijsen moet. Is hy Gods kint// grooten loon hy gewint. In d'ander weerelt wijdt van hier, De Heere, die hem cochte dier, Blijft hy ontrent// in vreuchden sonder ent. 