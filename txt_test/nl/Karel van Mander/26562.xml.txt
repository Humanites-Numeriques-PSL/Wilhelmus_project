 VVie onder de bescherminghe soet Dees Hooghsten sit eendrachtich, En blijft onder der schaduwen behoet Van die daer is almachtich, Die spreeckt tot den Heer onbesorcht, Mijn toeverlaet, ende mijn borcht, Och mijn Godt, op dien ick my betrouwe, Iae, vastelijck mijn hope bouwe. Want hy verlost my van des Iagers strick En pestilency schadich, Hy sal met sijnen vederen seer dick V bedecken ghenadich, V toeverlaet op elck termijn Sal onder sijnen vloghelen zijn, Ende oock sijn waerheyt uytghelesen, Die is scherm en schildt ghepresen. Alsoo dat ghy niet en moet zijn bevreest Voor den nacht-grouwel banghe, Noch voor de pijlen die met fel tempeest Des daeghs vlieghen seer stranghe, Voor de pestilencie swaer Die int duyster sluypt, hier end' daer, Noch voor de sieckte, wiens felle plaghe Verslindt en verderft, in den middaghe. Ofter schoon duysent vallen onvailjant Aen u zijde beneffen, Iae thien duysent aen uwe rechter hant, Ten sal u doch niet treffen, Ghy sult van herten wel gherust Met ooghen aensien uwen lust, Ghy sult vergheldinghe naer ghewercken Over den Godtloosen wel bemercken. Want den Heere die is mijn toeverlaet, Die hooghst om droefheyt boeten, Is dijn toevlucht, dat gheenderhande quaet V oock en sal ghemoeten, Tot u verderuen oft misval, En sal, hier in dit Aerdtsche dal Gheen plaghe fel, haer soo opmaken, Die tot uwer hutten sal ghenaken. Want van u heeft hy een bevel ghedaen D'Enghelen sijn Dienaren, Dat sy u by, op al u weghen staen, Behoeden en bewaren, Iae en dat sy u draghen vry Op de handen, alsoo dat ghy Aen eenen steen t'zy cleyn oft grooten, Nerghens uwen voet en soudet stooten. Op Leeuwen, en op Aderen rebel Sult ghy gaen ende treden, Op jonghe Leeuwen, ende Draken fel, Hy begheert mijns, t'is reden, Ick wil hem uythelpen bequaem, Ende hy bekent mijnen Naem, Daerom soo wil ick tot allen tijden Oock beschutten, hem tot een verblijden. Hy roept my aen, daerom wil ic hem bloot Verhooren in der saken, Ick ben by hem, ick wil hem uyt der noot Trecken, ter eeren maken, En ick wil hem ghestadelijck Voeden, en zijn versadelijck, Met een lanck leuen om sijn verschoonen En mijn salicheyt wil ick hem toonen. 