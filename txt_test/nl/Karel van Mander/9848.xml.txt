 VEel boecken maken en heeft geen endt, Daer somtijdts nijt uyt mochte rijsen, Maer t'oudt en 't nieuwe Testament Dat is een Boeck weerdich om prijsen, Dat kan den menschen onderwijsen Tot der eeuwigher salicheyt, 'tIs om ghemoedt en ziele spijsen, Verstandigh broodt vol goet bescheydt. Maer soudemen niet Ismael Sijn handt teghen een yder keeren, Oft niet te smaden, terghen fel Ten voeghde niet, het mocht verseeren Ghemeene rust en oock des Heeren Gheest en is niet van sulcken aert, Hoe kan yemandt een ander leeren, Die wijdt self uyt den weghe vaert? Maer siet de toornicheyt eens mans En werckt voor Godt niet ten betame, Al achtmen yemant wijs nochtans Het kan hem missen onbequame, Op strate brenghen yemants name Met groote blame, al ist met list, En is gheen wijse van vreedsame Herten die altijdts schouwen twist. Al straftmen in een Liedt-ghedicht, Yet onrechts, datmen siet op koemen, Met 'sHeeren Woordt, dat leert en sticht, Hoe kanmen dat soo seer verdoemen? Daermen niet hoort persoonen noemen, Als oft de Wetten teghen waer: Maer tis de konst yet vuyls verbloemen, En lichte saken weghen zwaer. Lust tot ghekijf maeckt veel onrust, Maer tis een lust in vreden leven, Den twist wort in het huys gheblust, Daer den spotter is uytghedreven, Sonder hem weder plaetse gheven, Om stryden met der tonghen sweerdt, Waer is den disputeerder bleven? Met Paulo vraegh, wie rust begheert. Voor Godt zy al de Werelt stil, Alle vleesch swijghe desghelijcken, En hoore wat hy segghen wil, Hy en leert niet van selfs afwijcken, Maer leden die argherlijck blijcken Door t'woordt met orden van hem doen, Niet nae der handt een oordeel strijcken, Verkeert en op een nieu fatsoen. Twee tonghsche Leeraers wijcken wy, Die nu vast segghen quade dinghen Te wesen goet, die voormaels sy Sterck wedersproken niet om dwinghen: Doch weynigh over den dorpel springhen Met haer, noch oock zulck vreemde kleedt Te trecken aen, niet en ghehinghen, Dat is haer wel ten minsten leedt. Met stille zijn en hopen siet, Zijn wy gheholpen, en ghenesen, Doort Woort Gods, maer ten voordert niet Onnutten tonghen krijgh gheresen, Dan tot een quaet ongodlijck wesen, En te verkeeren oock die 't hoort Brenght quaet vermoeden, boven desen, Haer, twist en lasteringhe voort. De Christen liggen niet int veldt Elcken en terghen noch uyt en daghen, Ghelijck den Philistijnschen Heldt: Maer staen ghewapent om te jaghen Van haer de twistighe raedtslaghen, Die teghen Gods kennisse zijn, Maer self en soecken sy te plaghen Niemandt met woordt-strydigh ghepijn. Des Heeren Bruydt vaert niemant aen, Dan staet ter wacht, om te bewaren, Dat sy heeft vanden Heer ontfaen: Maer ander zijnt, die haer beswaren En comen selve haer aenvaren, Met winden der leeringhen loos, En zijn ghenoemt wilde Zee-baren, Die eyghen schand' uytschuymen boos. Gods ghemeent' is een vredigh huys, In rijcke rust is haer vermaken, Daer buyten is een fel gheruys Der Zee, die niet kan stil gheraken In vreden, maer haer golven braken, En werpen dreck en vuylheyt uyt, Maer na vred' en heylicheyt haken, Dat is den aerdt van 'sHeeren Bruydt. O Princelijcke Bruydt altijt Ghehoorsaem zijt u Vorst des vreden, Schouwt den verkeerden twist en strijdt, Noch lijdt, gheen ongerechte leden, Maer pooght te doen eerlijcke treden By alle Menschen, sonder ergh, Haer tot een licht blijft reyn van zeden, Ghebouwt op Christum uwen bergh. 