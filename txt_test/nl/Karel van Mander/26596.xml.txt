 ELck Christen let aen't lijf Staet int ghelooue stijf, Weest mannelijck en crachtich, En laet al u bedrijf Gheschieden tot beclijf, In der liefden eendrachtich. Eendrachtich blijft ghesint, Waeyt niet met alle wint Der leeringhen vol listen, Weest int verstandt gheen kint, Want met ter Weerelt vint Menighen valschen Christen. De valsche Christen schaer Die doet nu hier en daer Wondergroot om verhalen, Waert dat moghelijck waer, D'Wtvercoren eerbaer Die souden sy doen dwalen. Wie u doet dwalen, hy Mach wesen wie hy zy, Sijn oordeel sal hy draghen, Den verleydden hier by, Die en gaet oock niet vry, Hy salt naemaels beclaghen. Wel is te claghen, jaet In dese daghen quaet, T'menichuuldich verleyden Sorghe te draghen, staet Der Slanghen laghen, raet En schalckheyt t'onderscheyden. Onderscheyden men moet De gheesten, quaet oft goet, Gheen wapen wy en voeren Om quetsen vleesch en bloet: Maer teghen ouervloet, Gheesten die't volck beroeren. Onder t'volck waren doch Valsche Propheten, noch Zijn onder u seer coene Leeraers, door wiens bedroch Ende vergiftich zoch, Secten zijn in saeysoene. Secten maken sy meest, Die daer zijn sonder gheest, En vleeschelijck ghedreuen: Maer ghy elck die Godt vreest, Blijft in den rechten keest Der liefden Gods verheuen. Blijft in der liefden Wet Ghestadich int ghebet, Laet u herte niet keeren Van dijn heylich opset, Ghy wordt een salich let Aen het lichaem des Heeren. 