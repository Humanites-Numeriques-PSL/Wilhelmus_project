 DEn eersten Hof van lusten playsant, Heeft Godt self eerst in Eden geplant, Ginck Adam daer in stieren, Om dien te bewaren met neerstigher hand, En wel te hoveneren. T'lusthof moest Adam derven, om dat Hy zijns Heeren ghebodt overtradt, Een vervloeckt beldt labueren, Met commer en moeyte 'tbroodt dat hy at, In aenschijns sweet besueren. Als Adam spitte, en Eva span, Wie was alsdoe den edelen Man Dit is noch veel het vraghen, Maer kommer of sweet dat erven wy van Adam wy moeten vraghen. Wat redelijcx men arbeyden moet, T'onrecht niet staen nae ander lien goet, Als Achab den onvromen: Hy hadde ghestort dat onnoosel bloet, En onrecht goet ghenomen. Want Naboth had eenen Wijnberch schoon Daer van wilt' hy voor zijnen persoon Eenen Koolhof gaen maken, Hy kreegh met Iesabel zijnen loon, Door 'sHeeren handt ter wraken. Die onrecht pleghen, leughen, bedroch, Stelt de Schrift buyten den Hemel doch, Hier op wy dencken souden, Dat nauwelijcx den rechtveerdighen noch, Soo't schijnt, en wert behouden Maer die als een Hovenier verscheen Int Cruydthof Maria Magdaleen, Recht doe hy was verresen: Die hem ghelooven, hy wil dat niet een En sal verloren wesen. Hy stelt ons vooren het Hemelrijck, T'mostaert-kooren te wesen ghelijck, Al ist seer kleen verschoven, Het wast seer hooghe sonder beswijck Alle moescruydt te boven. Hy is een Zaeyer, ende sijn zaet Wie dat in zijner herten ontfaet Oprecht en goet van gronde, Die en kan ghebaren gheen oncruyt quaet, Oft doodelijcke sonde. Maer gheestelijcke vruchten eerbaer Tot zaeyers eere groeyen aldaer Dees aerde, die den reghen Al dickwils indrinckt, die komt over haer, Ontfangt van Godt den seghen. Maer die daer doorens en distels draeght, Den Hovenier zy niet en behaeght, Sy is na by t'vervloecken, Om met den vyere te wesen gheplaeght Int oordeels ondersoecken. Niet die daer plant, of nat maect, is yet, Dan Godt den wasdom ghevend' is, siet, Hem zy prijs menichvuldigh: Maer nae zijnen arbeyt elck loon geschiet, Want Godt en blijft niet schuldigh. Den Sone Gods dit heeft hier een bruydt Een hof besloten, vol rieckende kruydt, Vruchtigh in goede wercken, Alle onrecht en onkruydt moeter uyt, Alst de Bruydt kan ghemercken. Den Bruydegom die heeft met verstant Daer boven zijnen Wan in de hant, Al nae Mattheus leeren, Qua kruydt en kaf onnut wert verbrant In den Oogst-dagh des Heeren. Maer tarwe oprecht ghenomen al voort, Door t'onverganckelijck zaet Gods woort, In s'Hemels schuer eersame Sal blijven behouden vry onghestoort, Godt maeck' ons dies bequaeme. O Princelijcke Godt die overvloet Alle kruyden en zaden goet Ons verleent uyt der aerden, Gepresen uwen Name zijn moet, Hoogh boven al in waerden. 