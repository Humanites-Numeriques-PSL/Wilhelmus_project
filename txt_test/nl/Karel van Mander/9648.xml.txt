 DEn soeten Somer tijdt Is voorhanden, Godt danck, Den Winter zijn wy quijt, Die ons al viel te stranck, Bloemen en Voghel-sanck T lustigh saysoen bewysen, Die kruydekens inden schoot Der aerden laghen doot. Die nu weder verrijsen. Wel op ghy Minnaers reyn, Spoedt u te velde waert, En met u liefde greyn, V daer int groene paert, Den ghebloeyden wijngaert In liefden wilt aenkleven, Dat ghy door de soete jeught Des Meys beklijven meught, En goede vruchten gheven. Onsen Meyboom ydoon Staet lustigh en playsant, Ghelijck de Roosen schoon Te Iericho gheplant, En als een eycke, want Sijn tacken wijdt uytbreyden, Hy gheeft zynen reucke soet, Ghelijck den wieroock doet, Tis daer lustigh vermeyden. Gheluckigh is hy wel Die by den boom gheraeckt, Hy wort ghenesen snel, Wie van sijn vruchten smaeckt, Nae meer hy altijdt haeckt, Noyt Mey soo vol weldaden, Wie onder zijn schaduw rust Hy heeft al wat hem lust, Gheen dinck en mach hem schaden, Desen Meyboom begloost, Is Christus excellent, Sijn woort is onsen troost, End'ons spijse bekent, Een nieuwe Testament, Versoeninge der sonden Hebben wy in zijnen Naem Noyt Mey-tijdt soo bequaem, S'levens boeck is ontbonden. Sijn spruytkens delicaet, Zijn die ghelooven fijn, En door dat eeuwigh zaedt Wedergheboren zijn, En in der Sonnen schijn Der waerheyt lustich bloeyen, Door den gheestelijcken dou, Met ghestadich berou, In vruchten overvloeyen. Ghebroken herten ghy, Tot desen Meyboom vliet, Dat hy u Coninck zy, Doet als de boomen niet, Die, nae Iothans bediet, Den doorenbosch vercoren, Mammons dienaer, swerelts vrient, Dat hy den Heere dient, Hy doet arbeyt verloren. Daer sal comen een vyer Wt den doorenbosch voort, Den roest der schatten hier Sal nae Iacobus woort Het vleesch verslinden, hoort, Van den Godtloosen rijcken: Dus broeders groeyt en wast, Dicht aen den Meyboom vast, En wilt van hem niet wijcken. Salich zijn zy, die vroom Eynden haer leven groen, In Christum den Meyboom, De vruchten die zy doen, Sullen haer volghen coen, Int Rijcke Godts ydoone, Sy sullen bloeyen eenpaer, Sonder verwelken daer, Verciert met slevens croone. 