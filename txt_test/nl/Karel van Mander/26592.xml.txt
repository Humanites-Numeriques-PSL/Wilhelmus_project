 Broeders, vrienden generale, En laet doch u sinnen niet Wijcken van het principale, Om yet, dat ghy hoort oft siet: Maer wilt blijuen, om beclijuen By den Heer, ende sijn woort, Tot den ende, met de bende Die den Heere toebehoort: Dat u wandelinghe vry T'Euangelium weerdich zy. Wilt int hert' altijdt logieren T'onverganckelijcke zaet, Soo sult ghy van zonden vieren, Draghen haet, tot alle quaet, Laet u sinnen, oock van binnen Blijuen int voornemen goet, Godt sal stercken, mede wercken En vertroosten u ghemoet, Dat ghy vruchtbaer wesen sult Van gherechticheyt vervult. Maer en wilt u niet funderen Op het vleesch, want t'is maer hoy, Sijn glory, sijn domineren Haest vergaet, als t'bloemken moy, En de Weerelt, schoon beperelt, Die haer volght, en beter weet, T'sal ten laetsten, hem ten quaetsten Vergaen, ende wesen leet, Als den loon der zonden comt, End' de werelt wordt verdomt. Voor den Rechter stoel des Heeren En sal gheen excuse zijn, Want sijn woordt heeft hy doen leeren Ouer al de Weerelt fijn, Sijn dienaren, doen verclaren Boete tot vergheuenis, Want oordeelen, den gheheelen Aerdtbodem, sal hy ghewis: Daerom heeft hy hier int pleyn Doen waerschouwen, groot en cleyn. Want hy sal een yeghelijcken Nae zijn wercken gheuen loon T'zy den Armen oft den Rijcken Niet aensien, eenich persoon, Hy sal gheuen, t'eeuwich leuen Al die goed hebben ghedaen, Doe de boose, Goddeloose, In d'eeuwighe pijne gaen, Daer haer worm niet en sterft, Noch haer vyer niet en bederft. Een groot onderscheyt, o vrienden, Sal dan zijn te mercken wel, Tusschen die den Heere dienden, En die hem waren rebel: Dus slaet gade, Gods ghenade, Versuymt niet de salicheyt Die God jone, door den sone Ons uyt liberalicheyt: Want om int leuen te gaen Is Christus, de deur' ontdaen. 