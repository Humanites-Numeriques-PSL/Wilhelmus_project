 GHy knechten Gods verheuen Gheteeckent seer ghetrau Al met dat teecken Tau, Borgheren Gods gheschreuen Op desen wech seer nau Versterckt de herten flau D'ander die willen steruen In desen quaden tijdt voorwaer, Soeckt men seer te verderuen Den Wijnbergh Christi claer, Soo men siet verr' end' naer Godt late cracht verweruen Om uyt te weeren swaer Dees Vossen allegaer. Ghy herders op de muren Van Ierusalem al // Laet-hooren u gheschal: Roept, crijscht tot aller uren Op desen wegh seer smal Vergaert een groot ghetal: Doet nu dat volck ontwaken, Dat hem elck nu daer toe ras nu haest Om in de stadt gheraken Deur dees poort aldernaest, Hoe seer de weerelt raest, Willet s'volck herten maken Van vreesen seer verbaest, Soo de Basuyne blaest. Wilt de Basuyne blasen Op Sions berch met macht, Houdt vromelijck de wacht, Hoe seer de Menschen rasen, Vreest niet dit erch gheslacht, Want sy gaen in der nacht: Daerom soeckt te vermeeren Altijdt het volck van Godt certeyn, Met den woorde des Heeren, Hier in des Weerelt pleyn, Waerschout groot ende cleyn, Dat sy aendoen de cleeren Van Christum al ghemeyn, Die suyuer zijn, en reyn. Princen Godt der princieren, T'is al in u ghewelt, Ons vrome herders stelt Die trouwelijck regieren, Want wit staet nu het velt, Arbeyders sonder gelt, Wil tot den Ougste bringhen, En niet ghelijck de weerelt al, Dat zijn al huerlinghen Veel ghenoech int ghetal, Maer een recht Herder sal, Soecken voor alle dinghen Op desen wegh seer smal, Veel Schaepkens in den stal. 