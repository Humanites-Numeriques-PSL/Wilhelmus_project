 O Heer, ick dencke sulcker tijdt, Dat wordt ghebeden breedt en wijdt, O Vader, die daer zijt // in 'sHemels stede, Vwen wille ghebenedijt Gheschiede hier int Aerdtsche krijt, Als int Hemels jolijt // vol soetighede, En tis daer altijts pays en vrede, Och waert soo in de Wereldt mede, Waer datmen reysde hier oft daer, Wat vrolijcker dingh dat het waer, Dat yeghelijcken maer // Gods wil en dede. Schickte hem elck na dit ghebedt, In 'sHeeren raedt, wil end' opset Hoe lustelijck waer het // ter werelt leven, Men en behoefde recht noch Wet, Sweerdt, Busse, Roer, noch Pistolet, Trommel, Trompet // oock daer beneven, Poorten, mueren hooge verheven, Men waer niet meer ghedoodt, verdreven, Want dan en waer Ban, noch Tyran, Wild' alle man, in elck ghespan, Oprecht den wille van // den Heer aenkleven. Maer opiny, vernuft onvroet, Is 't fundament van 'sWereldts goedt, Soo vleesch en bloedt // raedt kan versieren D'welck 't ongheloove dryven doet, Op verbeurte van lijf en goet, End' aent ghemoedt // gheweldt hantieren, Soo dat nu door zulck misregieren In de landen op veel manieren, Groot jammer, en verdriet // gheschiedt, De oorsaeck siet // van dit bediet, Die werelt en wil niet, Gods wille vieren. O Prince, Vorst des vreden fijn, Van des Wereldts begins termijn, Nydigh fenijn // en krijghs gheruchten Waren, en (ducht ick) sullen zijn, Tot die menschen met vrees en pijn, Voor u aenschijn // daer henen vluchten, Maer die u nu vreesen en duchten, Sullen dan zijn bevrijt van zuchten, En in u soete Rijcke gaen, Daer uwen wille werdt ghedaen, Eeuwigh ontfaen // vreedsame vruchten. 