 DIe gracy soet Ons Salighmakers reene, Die is voor groot en cleene Vol liefden goet Gheopenbaert ghemeene, Sy leert ons vlien Al des Werelts wellusten, Godsvruchtigh strien // En voort naer dien Hopen eeuwigh te rusten. 'tSondigh abuys En swerelts boos gheneeren, Ia 'tvleeschelijck begheeren, Laet ons aent kruys Dooden, en van ons weeren, Besnedenheyt En is nu van gheen valuere, Maer Christus greyt // Soo Paulus seyt Een nieuwe creatuere. Ghelijck als wy Onse leden begaven, Om in sonden te slaven, Laet ons nu vry Sulcke wercken begraven, En laet ons bet In 'sGeests nieuwicheyt leven, Verresen met // Christum, elck ledt Onder zijn jock begheven. Ghelooft en hoopt, Hebt liefde reyn bequame, In Christus bloet eersame, Zijnde ghedoopt, Heyligh en aenghename Werdt ghy voorwaer, Door zijn doodt en verrijsen, Broeders eenpaer // V allegaer Wilt hier in verjolijsen. 