 O Christus Godt, Heere van grooter waerden, Suyver Lammeken soet, Ghy zijt int vleesch verschenen op der Aerden, Met alsoo groot ootmoet, Ghy hebt dat eeuwigh goet V heerlijckheyt, verlaten, V volck selve besocht, Die in 'sdoots schaduw' saten, Wt liefden boven maten Den Mensche dier ghekocht. Ghy waert geboren Coningh groot van machte, In Bethlehem Iuda, Van eener Maegt, ootmoedigh van gedachte, Die voor Godt vandt ghena, Gheheeten Maria, Al in een stal van beesten, In armoede aldaer, O Godt, Vader der Gheesten, Men maeckte niet veel feesten Met uwen Soon eerbaer. Want daer en was geen plaets inde herberghe, Om den Heere t'ontfaen, Ootmoedigh Lam, sachtmoedigh, vry van erghe Hoe zijt ghy voorghegaen: Die boodtschap werdt ghedaen Niet aen seer groote Heeren, Maer aen Herderen slecht, O Menschen wilt u keeren Tot Christum, ende leeren, Ootmoedigh zijn oprecht. Simpel en slecht quam oock uwen voorbode, Niet in kleederen sacht, Coningh ghy, die ghelijck te zijn Gode, Gheen roof en hebt gheacht, Tot Nazareth volbracht, In u heyligh Lichame Hebt ghy menighen dagh V Ouders ghehoorsame, Daer doch in uwen Name Al haer salicheyt lagh. Gheen hooghe, wijse noch edel gheboren, Vander Werelt ge-eert, En heb ghy tot Apostelen vercoren, Maer menschen ongheleert, Aldaer ghy hebt verkeert Hebt ghy visschers ghevonden Ter Galileesche Zee, Die u ten selven stonden Volghden, nae dijn vermonden, En lieten haer gheree. V wandelinghe was vry onverbolghen Al in vernedertheyt, Alwaer ghy gaet (sprack een) wil ick u volghen, Maer ghy hebt hem gheseyt, Vossen hebben planteyt Holen, de voghelen nesten, O Coningh goedertier, In dees Aertsche ghewesten En hadt ghy niet ten besten, Om 'thooft te rusten hier. Sathan ginck u al sijn Rijcken vertoonen, Maer ghy en achtes niet, Als u de menschen Koning wilden croonen Ghy zijt ghevloden, siet: End' alst oock is gheschiedt Dat u Iongheren keven Om de meeste te zijn, Ghy hebt hen-lien ghegheven Aen u ootmoedigh leven Een goet exempel fijn. Die wereltlijcke Coningen heerschappen Heeren zijn sy ghenaemt, Maer al die willen volghen u voetstappen Alsucks niet en betaemt, Want ghy om dienen quaemt, Niet om ghedient te wesen, Noch is dit u vermaen, Wordt niet om hoogh gheresen, Die Heydenen na desen Seer in de Werelt staen. Ghy loofdet den Vader, dat hy liet weten Kleynen (die ghy bemint) Van 't Hemelrijcke die hooghe secreten, Ghy seght, wie als een kint Ootmoedigh is ghesint, Int Hemelrijcke de meeste Is desen excellent, Die arm zijn van gheeste In die Hemelsche feeste Zijn erfghenaem bekent. Koning van Sion, ootmoedich van zeden En sachtmoedich vermaert, Ghy quaemt op een Ezelinne ghereden Te Ierusalem waert, Wt ootmoedigher aerdt, D'Apostelen haer voeten Ghewasschen boven dien. Daer doch in uwen soeten Heylighen Name moeten Haer buyghen alle knien. Doe u wel vreucht hadde mogen gebeuren, Hebt ghy verdreghen smaedt, Gheesselen, slaghen, smerten en doleuren, Al voor onse misdaedt, Die Krijghslien obstinaet V een Croone op stelden Van doorenen seer fel, V beschimpten en quelden, Haer lasteren en schelden Hebt ghy verdreghen wel. Ia tot de doot, de doot des Cruycen schandigh, Ghy u ootmoedt beweest, O Heer der heerlijcheyt, seer goederhandich Ghy storft ende verreest, Daer door alsoo men leest, Sit ghy vry van verseere Nu aen Gods rechter handt Ghecroont met prijs end' eere, Ghy hebt met snellen keere Verwonnen triumphant. Prince, grontsteen vanden heyligen Tempel, Vast in den Gheest gheplant, Ghy zijt in ootmoet ons een recht exempel, Maer ghy doet wederstandt Den hoveerdighen, want Ghy haet alsulcke quade: Maer die ootmoedich blijft, Die gheeft ghy u ghenade, Dat zijn ziele ghestade Vol rusten wel beklijft. 