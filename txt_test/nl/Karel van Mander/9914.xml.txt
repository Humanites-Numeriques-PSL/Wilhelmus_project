 DEn Oyvaer en die Swaluw' snel, Jeghen't Somers versoeten, Om weder keeren mercken wel Haren tijdt, soo sy moeten: O Menschen die in zonden vroeten, Merckt oock op uwen tijdt, t'is noot, Vertrecket niet tot in de doot V te keeren tot boeten. Christus die eeuwighe wijsheyt Claeght over die sondaren, Hy biedt sijn handt, hy is bereyt, Hy wildese wel sparen, Maer al die hier nu laten varen Sijnen seer goeden raet eerbaer, Soo sal hy oock lachen met haer Als sy zijn in't beswaren. Ick wil my vroech, seght David, siet, Tot u o Heere pooghen, t'Godloos wesen behaeght u niet, Ghy en wiltse niet ghedooghen, Die boosheyt doen voor uwen ooghen: Want Godt is haer tot een vyandt, Sy sullen voor sijns toorens brandt Te niet gaen end' verdrooghen. Maer den soon en sal die misdaet Van sijnen Vader niet draghen, Elck nae sijn werck, t'zy goet oft quaet, Sal hebben loon oft slaghen: Hoe wel de Heere gheen behaghen Aen der Godtloosen doot en heeft, Maer dat hy bekeer ende leeft, Dat wil hy t'allen daghen. Indien de Godtloose bekeert Van al sijn zondich sneven, En dat hy neerstich houden leert Al Gods rechten beschreven, Jae recht en wel doet, hy sal leven En niet sterven, eeuwich termijn Godt en sal niet ghedachtich zijn T'quaet, dat hy heeft bedreven. Maer als den rechtveerdighen hier Laet zijn gherechtich wesen, En dat hy doet op die manier Der Godtloosen mispresen, Hoe soude doch gheleven desen? Al sijn gherechticheyt ghewracht En sal niet meer wesen ghedacht, Hy sal sterven onghenesen Hierom wilt u bekeeren saen, Wilt ghy t'leven beerven, Waerom wilt ghy aldus vergaen, In uwe zonden sterven? En worstelt dus niet nae t'bederven, Want die Godtloose in s'weerelts perck Worstelen met woorden end' werck, Om de doot te verwerven. Ghelijck ghy neerstich hebt gheweest Om van Godt af te wijcken, Bekeert, end' wilt nu, soo men leest, Thienmael neersticher blijcken, Den Heere te soecken van ghelijcken, T'is al Heydensch gheleeft ghenoech, Slaet nu voort aen handt aen den ploech, Sonder eenich omkijcken. Staet op, van uwen slaep ontweckt, Doet goet end' laet het quade, Siet dat ghy doch niet meer en treckt Tot weelden Gods ghenade, Want lijdt ghy uwer Zielen schade, Wat baet oft ghy de weerelt wont, Dus betert u van herten gondt, Eer dat sal zijn te spade. Want daer wert een groot onderscheyt, Als de Heere comt richten, Aen die hem dient met neersticheyt, End' aen die hem niet en swichten, Want die afbreuck doen, sullen lichten Boven die sterren schoon end' claer, Die boose sullen comen daer Met swert' end' duyster ghesichten. De goede sullen zijn ghecroont Met een eeuwich verblijden: De boose en worden niet gheloont, Dan met pijn ende lijden: Droefheyt end' angst t'eeuwighen tijden, Is den vyerighen oven heet, Maer Godt, die al de sijne weet, Sal sijn kinderen bevrijden. 