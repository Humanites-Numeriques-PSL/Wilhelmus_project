 RAven, Wouwen en Ghieren, Onder d'onreyne dieren (Dese roof-voghels fel) Gherekent in voortijden, Die mostmen, siet, vermijden, T'eten in Israel. Roovers, gierigh // en dieven, Die niet na Gods ghelieven En doen recht wederkeer, Die en moghen verwerven De Hemelsche schoon erven, Gods Rijcke nemmermeer. De Heer heeft oock de Raven Ghesonden, en sy gaven Elia vleesch en broodt, Hier sietmen, hoe den vromen Van God is waer ghenomen, En ghetroost in den noot. Den Raven hy besorghen Can, als sy onverborghen Dolen, hy spijstse wel, Niet vindend' als de jonghen Van den hongher ghedronghen, Den Heer aenroepen snel. Hoe soude Godt verlaten Ons arme krancke vaten, Als hy soo goedertier Den Raven is weldadigh, Hy sal wesen ghenadigh Sijn uytverkoren hier. Een ooghe, die den Vader Bespot, en als versmader Des Moeders woort veracht, De Raven aende beken, Die moeten om te wreken, Die uyt picken onsacht. De Bruydt noemt haer ghepresen Vriendt, wit en root te wesen, Sijn hooft van goude fijn, En zijn ghekrolde hayren, Secht sy (met goet verklaren) Swert als de Raven zijn. In Babel moeten schuylen, De Raven, en Nacht-uylen, Niet in Ierusalem, Buyten moeten de quade, Die niet met alle gade En slaen des Heeren stem. Aenmerckt, hoe niet en saeyen De Raven, noch en maeyen, Nocht sy en hebben gheen Kelderen, siet, noch schueren, Nochtans dees creatueren Spijst Godt al int ghemeen. Godt en is gheen vergheter Sijns volcks, die hy veel beter Acht, als 'tvoghels ghebroet, Niet en sal haer ghebreken, Die in liefden ontsteken, Soecken zijn Rijcke soet. 