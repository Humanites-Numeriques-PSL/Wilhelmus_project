 REyn kleyne schaer, Mijn Bruydt eerbaer ghepresen, En vreest u niet voor haer Die hier en daer, teghen u zijn gheresen, Met oproer fel en swaer, Maer nadien dat mijn woort is klaer, En mijnen padt // slecht ende plat, Blijft daer in, ghy sult wesen Een onverwonnen Stadt. Een Stadt ghy zijt Op eenen Bergh gheleghen, Die men siet breet en wijdt // En t'aller tijt Veel vyanden u teghen Staen door haet ende nijdt, Sy doen assout // belegh en strijdt, Maer niet en flout // Merckt en aenschout Hoe seer ick ben gheneghen Tot die op my betrout. Betrout, al ist Dat uyt u selven Mannen Zijn opghestaen, met list // Makende twist, Schadigher dan Tyrannen, Het zy wat Antichrist, Hoe different // dat elck oock mist, Het fundament // der Waerheydt jent, Noch sy te samen spannen Al teghen u ghewendt. Wendt u tot my O Princesse verheven, So blyv' ick u oock by // Eeuwigh sult ghy Met my in vreuchden leven, Sonder tribulacy // Seer wel ghetoeft, Ghelooft dit vry // Maer ghy behoeft Te zijn beproeft, Dus wacht u wel voor sneven, Wat noodt dat u bedroeft. 