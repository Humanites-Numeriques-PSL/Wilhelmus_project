 O Heere der heyrscharen, Ghy zijt die't al vermeucht, Druck, noot ende beswaren Weerdt ghy van ons uyt deucht: Nae den reghen vol pijnen Laet doch Heere ten fijnen De Sonne weder schijnen, End' gheeft ons weder vreucht. Op u moet men betrouwen, Want ghy, o Heere zijt Dat onsen druck en rouwen Door u goetheyt verslijt: Nae den reghen vol pijnen Laet doch Heere ten fijnen De Sonne weder schijnen, End' gheeft ons noch jolijt. Ghy wert uytcomste crachtich Als wy zijn t'eynden rae, Ghy zijt, och Godt, almachtich Bewaert ons van den quaet Nae den reghen vol pijnen Laet doch Heere ten fijnen V Sonne weder schijnen End' gheeft weder ghenae. Hoe souden wy verschromen, V goetheyt is soo groot, Ghy laet den mensche comen Tot de poorte der doot: Nae den reghen vol pijnen, Laet doch Heere ten fijnen V Sonne weder schijnen, End' gheeft troost in den noot. Troostse in den noot, o Heere, Die op u goetheyt wacht: Al zijn wy swack en teere, Ons doch niet en veracht: Nae den reghen vol pijnen Laet ons Heere ten fijnen V Sonne weder schijnen, En gheeft ons nieuwe cracht. Nieuwe cracht laet ghenieten, V swack instrument, Soo salt ons niet verdrieten Dat ghy ons Heere toesent: Nae den reghen vol pijnen Laet doch heere ten fijnen V Sonne weder schijnen, End' gheeft troost in ellent. Troost ons, o Heere, int lijden, Als Tobias seer vroet, En wilt ons soo castijden Als eenen Vader goet: Nae den reghen vol pijnen Laet doch Heere ten fijnen V Sonne weder schijnen, En gheeft ons goeden moet. Alle die Godt behaghen, Die moeten zijn bereyt Om veel lijdens te draghen, Ghelijck ons Syrach seyt: Nae de reghen vol pijnen Laet doch Heere ten fijnen V Sonne weder schijnen, En gheeft ons lijdtsaemheyt. Lijdtsamelijck ghedreghen Heeft Iob al sijn misval, Doe hy soo was ghesleghen Hier in dit jammerdal: Nae den reghen vol pijnen Liet ghy Heere ten fijnen V Sonne weder schijnen, End' gauet hem weer al. Het scheen hy was verlaten Doe hy was aenghetast, Maer ghy quaemt hem te baten, Want hy betroud' u vast; Nae den reghen vol pijnen Liet ghy Heere ten fijnen V Sonne weder schijnen, En hebt hem noch ontlast. O Heere, ghy wilt proeuen V volck als gout int vyer, Daerom wy behoeuen Altijdt u hulpe hier: Nae den reghen vol pijnen Laet ghy Heere ten fijnen V Sonne weder schijnen, En zijt ons goedertier. Princelijck Godt realich, Verhoort onse ghebeen, Gheeft ons wat ons is salich, Soo zijn wy wel te vreen: Nae den reghen vol pijnen Laet doch Heere ten fijnen V Sonne weder schijnen, Heeft Tobias beleen. 