 IN Numeri twee mael achte, Daer vinden wy gheschreuen claer, Dat een uyt Leuijs gheslachte, Korach ghenaemt, dit is voorwaer, Dathan en Abyram mede, Eliabs sonen uyt Rubens stam, Maer maeckten door haer booshede, Eenen oproer vol onvrede, Daer door seer groot verderuen quam. Noch sachmen haer toekeeren, Soo wy vinden nae Schrifts bedien, De principaelste Raedtsheeren, Wel twee hondert en vijftich lien Vergaderden haer ghewillich Teghen Moyses en Aaron aldaer, En spraken seer onbillich, Dat volck is ouer al hillich, En den Heere is onder haer. Dat en viel Moyses niet lichte Als hy sulcke woorden heeft ghehoort, Hy viel op zijn aensichte, En spracker tot Karach voort, Morghen sal den Heer uytghelesen Kennelijck maken seer expeert, Wien hy verkiest in desen, Tot sijnen offer ghepresen, Dien sal't wesen dien hy begeert. Noch sprack Moyses seer reynich Tot Korach, lieue hoort doch ghy, Is ulieden dat te weynich, O ghy kinderen van Leui? Dat u Godt heeft afghescheyden Van de menichte Israel, Om t'officie te beleyden, End' spijs-offer te bereyden In des Heeren wooninghe snel. Daer toe heeft Godt vercoren De kinderen van Leui seer vroom, Wat soeckt ghy als verloren, Wederom dat Priesterdom? Ghy en al uwe ghesellen Maeckt een oproer teghen den Heer, Wat is Aaron willet stellen, Dat ghy als den rebellen Teghen hem murmureert soo seer? Moyses liet roepen henen Dathan en Abyron vermaert, Sy deden sulcke renen, Wy en comen niet opwaert, Maer spraken met onverstande, Sal u dat te weynich zijn? Dat ghy ons hebt uyt den lande Ghebrocht dat wy hier ter schande Ghedoodt souden werden in dees woestijn. Seer stout sonder bedwinghen Hebbense Moyses noch meer verfoeyt, Hoe fijn hebt ghy ons connen bringhen Int landt daer melck en honich vloeyt? Wijnberghen onbesweken Ons tot een erfdeel bespiet, Wilt ghy noch, ginghen sy spreken, De lieden de ooghen uytsteken? Wy en comen opwaert niet. Moyses vergramde seere, En sprack door sulcke rebellicheyt, En keert u niet, O Heere, Tot haren spijs-offer bereyt: Als sy niet en wilden comen, Doe sprack Moyses seer belaen: Ick en hebbe t'mijner vromen Noyt Ezel van haer ghenomen, Noch haer oock gheen leet ghedaen. Moyses sprack tot dese Mannen, Tot Korach en sijn gheheele rot, Bereyt morghen u pannen, Met vyer en reuckwerc daer in voor Godt. Aaron sal oock ghestichtich Hem daer toe maken bereyt, Neemt uwe pannen ghewichtich Te samen twee hondert en vijftich, Dat heeft Moyses tot haer gheseyt. Sy hebben smorghens ghenomen Haer pannen met reuckwerck seer fris, Maer alsse zijn ghecomen Voor de Hutte der ghetuyghenis, De Heerlijckheyt des Heeren Openbaerde dees menichte coen, En sprack tot Moyses vol eeren, Wilt u van dees menichte keeren, Want ick wilse terstont verdoen. Moyses vol reynder zeden, En sijn broeder Aaron seer licht, Hebben voor't volck ghebeden, En sy vielen op haer aensicht, En spraken soo vele ten goeden Als een Man heeft zonde ghedaen, Wilt ghy, Heer, nae u bevroeden, Ouer dees menichte woeden, Datse daeromme souden vergaen. Doe sprack Godt tot Moyses schoone Segghet dese menichte al te saem, Datse wijcken van der woone, Korach, Dathan, end' Abyram: Moyses ginck sonder sparen Met de ouders Israels voort, Wijckt af, ginck hy verclaren, Van de hutten deser sondaren, En roert niet aen wat haer toebehoort. Die lieden zijn gheweken Van haer hutten aen alle zien, Doe ginck Moyses noch spreken, En dese steruen als ander lien, Soo sult ghy daer aen mercken Dat de Heere my tot u sondt, Ist dat Godt wat nieus gaet wercken, Dat hy d'Aerde in dese percken Opent, end' al dees lieden verslondt. Als Moyses hadd' uytghesproken, Soo heeft d'Aerde onder haer ghescheurt, End' heeft haren mondt ontloken, Daer is wat vreemdts ghebeurt, Korach verginck te gronde Met sijn rotten onsubjeckt, Huys, haue, t'werdt al verslonden In de Helle, ter seluer stonden Heeftse de aerde weer ouer ghedeckt. Aldus verginghen sy stranghe Met groot gheroep alsoet wel schijnt, Doe sprack Israel seer banghe, Dat ons de aerde oock niet en verslint, Sy vluchten voor dese verbannen, Want Gods straffe was voor de handt, Die twee hondert end' vijftich Mannen Die daer stonden met ander Pannen, Zijn vant vyer uyt den Hemel verbrandt. Godt sprack tot Moyses ydoone Voor de menichte int openbaer, Segt u broeder Aarons sone Den Priester Eleazar, Dat hy neme sonder vertsaghen Al dees Pannen uyt t'vier, En tot bleck worden gheslaghen, Sy zijn heylich, dus Gods ghewaghen Door hare zielen menighertier. Eleazar sonder beyden Die is van stonden aen ghegaen, En liet de Pannen bereyten, En ded'se tot breedt bleck slaen, En hinckse sonder mincken Aen den Altaer nae Gods raedt, Om dat Israel soude ghedincken, En gheen vremde meer offeren schincken, Dan die daer zijn van Aarons zaedt. Des morghens sonder cesseren Soo ginck de gheheele menichte groot Teghen Moyses murmureren, Seyden ghy hebt Gods volck ghedoodt: Twist ginghen sy verwecken Teghen Moyses ingheleyt Met hem voor de Hutte te trecken, Een wolcke quamse bedecken, Godt openbaerde sijn heylicheyt. Als dat volck sach dese wolcke, Soo dede de Heere Moyses cont, Wijckt af van desen volcke, Want ick wilse verdoen terstont: Maer Moyses sonder beyden Viel op sijn aensicht saen, En sprack met onderscheyden, Wilt u panne met haest bereyden, Want de plaghe is aenghegaen. Ten hadde Aaron niet anne Te doene sijns Broeders begeerte daer, Hy nam reuckwerck in sijn panne En dat vyer van den Autaer, End' heeft hem haest begheuen Tot der menichte met der spoet, En stont, soo't staet gheschreuen, Tusschen de dooden en leuen, Met sijn reuckwerck dat volck verboet. Daer zijn weest niet verwondert, Ghestoruen van dese plaghen fel, Veerthien duyst en seuen hondert In eenen corten tijdt seer snel, Sonder die met Korach storuen Die en zijnder niet me ghetelt: Wat hebben sy verworven, Met jammer zijnse verdoruen, Wee die hem teghen den Heere stelt. Princelijck Godt ghepresen, T'is wel ghelijck dat Dauid ghewaecht, Dat t'Goddeloose wesen En heeft u noch noyt behaecht, Dat is hier wel ghebleken, Aen dees lieden zijn wy gheleert, Om dat sy waren gheweken Van den Heere, hy wildet wreken, Maer de plaghe wiert noch ghekeert. 