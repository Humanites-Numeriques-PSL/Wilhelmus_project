 DAnckoffer soet, den Heere moet Gheschieden nu, en t'allen Iaren Van zijn wonderen, die hy doet Onder 'sMenschen kinderen scharen, Die met schepen op die Zee varen, End' haren // handel drijven daer Op groote wateren vol baren, Die sien zijn wonderwercken klaer. Sy ondersoecken 'sHeeren werck, Sijn wonderen ter Zee beseven, Met een woort uytghesproken sterck Can hy sulcken stormwindt gheven, Dat die baren worden verheven, En t'schip ghedreven // vaert terstont Op nae den hemel, boven schreven, En daelt dan weder inden afgront. Der Menschen zielen worden dan Door 'sHeeren macht met angst beladen, Sy tuymelen als eenen Man Die droncke gaet onrechte paden, En t'eynden zijnde van alle raden, Vol van ghenaden // den Heere groot, Die haer behoeden kan voor schaden, Aenroepen sy in haren noot. De Heere die is goedertier, Hy helps' uyt angst en droefheyt mede, Hy stilt dat onweders dangier, Dat die baren moeten in vrede Dalen in hare legherstede, Die stillichede // maeckt haer verblijdt, En dat zy zijn, nae wensch end' bede, Weder te lande uyt noodt bevrijdt. Die sullen dancken den Heere vry, Van zijn goetheyt met verjolijsen, End voor sijn wonderen, die hy S'Menschen kinderen gaet bewijsen, End' hem inder ghemeynten prijsen, Sijn fame rijsen // end' roemen wijdt, By die ouders, want ghy kan spijsen Al wat hier leeft int Aerdtsche krijt. Met vijf brooden, end' visschen twee, Cond' hy soo menigh Mensch versaden, Hy dreef zijn Iongheren ter Zee, Sonder hem sy te schepe traden, Teghen den avont, t'began te spaden, Die vry van quaden // is sonder ergh, Ons tot een voorbeelt vol weldaden, Ginck alleen bidden op eenen bergh. T'Schip was midden op der Zeeplas, Door die baren in swaer bestrijden, Midts dat den windt haer teghen was, In die vierde nachtwake tijden Saghen sy Iesum comen schrijden, Tot haer bezijden // opt water vocht, Dit ded' haer herte vreese lijden, Sy spraken het is een ghedrocht. Sy riepen door den angst torment, Iesus tot haer sprack, datment hoorde, Hebt eenen goeden moedt, Ick bent, En vreest u niet, Petrus antwoorde, Heere zijt ghyt, heet met acoorde My buyten boorde // comen snel, Tot opt water, als d'onghestoorde, Van komen kreegh Petrus bevel. Hy tradt uyt t'schip seer wel ghesint, Opt water, sonder achterdincken, Gaende, sach eenen stercken windt, Hy verschrickt' end' began te sincken, Riep, Heer helpt, of ick moet verdrincken: Maer Iesus ginck, end' greep zijn hant O kleyn gheloovig', als die hincken, Waerom twijffelt ghy inconstant? Dus quamen sy int schip ghegaen, Met dit vermaen // van goeder famen, Doe is den windt gaen legghen saen, En die daer int schipken waren, quamen En vielen voor hem neder tsamen, Met namen // Godts Sone voorwaer Beleden zy hem nae 'tbetamen, End' ontquamen 'tperijckel swaer. In perijckel dagh ende nacht, In die diepte der Zee beneden, Heeft Paulus den tijdt toeghebracht, En driemael schipbrake gheleden, Veel perijckel heeft hem bestreden, In landen, steden // over al, siet, Maer valsche Broeders, vol onvreden, Deden hem moeyt, end' swaer verdriet. Veel valsche Broeders men noch vindt, Periculeus om te hantieren, Wiens woort als den kancker verslindt, Want sy haer tonghen misregieren, Iae spreken schier wat sy verzieren, Schrijven papieren // vol leughens coen, O Broeders, merckt op haer manieren, Of sy ghelijck d'Apostels doen. Oorlof Broeders, wilt voor besluyt, T'Schip der Consciency bewaren, Daer in tgheloof, en seylt recht uyt Oyt compas van Gods woort verklaren, Door schalcke winden, noch wilde baren, En wilt niet varen // buyten 'tghebodt, Maer om in s'Levens haven vergaren, Anckert u hope vast in Godt. 