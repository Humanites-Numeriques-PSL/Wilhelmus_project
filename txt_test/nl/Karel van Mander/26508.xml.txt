 MIjn Ziele sucht in ellende, Soo ick my elderswaerts wende Oft keer, dan tot u Heer. Ick vinde my ter woestijne Daer't vreesselijck is te zijne, T'dangier is menighertier Int midden van baren en goluen, Van Leeuwen en grijpende Woluen, Ben ick, in groot verschrick. Waer ick mijn voeten sette, Yet isser al strick of nette, V Baen, Heer, leert my gaen. Door dese Weerelts bosschagie Neemt yeghelijck sijn passagie, En jaeght dat hem behaeght. Nemrot was hier te velde, Een Iagher groot van ghewelde, Maer vinck, al ijdel dinck. Wat vindt men Iaghers met hoopen? Die hier met Esau loopen Int Wout, wildt ende stout. Soo dat sy den zeghen verliesen, Voor d'eerste gheboorte, verkiesen Den kroes oft schotel moes. Die hier versuymen Gods gracy, Met s'weerelts dominacy, Eylaes die zijn wel dwaes. Wie sal mijn leydtsman wesen? Volgh' ick de weerelt in desen, Verblint, is sy ghesint. Gae ick het vleesch te rade, Het is gheneghen ten quade, Ten dient my niet als vrient. Volgh' ick mijn eyghen lusten, Soo com' ick in swaer onrusten, De doot, in haren schoot. Consenteer ick de zonde, Soo gheeftse my sulck een wonde, Niemant, heelen en cant. Waer op sal ick my verlaten? Want die my smeecken, my haten, O Godt, weest ghy mijn lot. Niet beter, van mijn betrouwen, Op u, O Heere bouwen, Mijn troost weest doch altoost. O Heer, verhoort mijn suchten, Want ick en mach niet ontvluchten, Ten zy, dat ghy helpt my. Heb ick u, o Heere vol waerde, Naer Hemel noch naer Aerde Ick niet, en vraghe yet. 