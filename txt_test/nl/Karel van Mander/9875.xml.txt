 WErwaert is uwen vrient ghegaen, O ghy schoonste onder den Wijven? Werwaert ghekeert, op welcke baen Is uwen vrient? want om beklijven Willen wy sonder achterblyven, Met u hem soecken, om vinden In zijn hof pleyn // kruydthofkens reyn, Is nederghegaen mijnen beminden. Dat hy hem in die hoven fijn Soude weyden, en roosen lesen, Mijn lief is mijn // en ick ben zijn, Onder den roosen wendet desen: Schoon als Thirza vriendin ghepresen, End' als Ierusalem de stede, Lieflijck zijt ghy // vreeslijck daer by, Als een scheprte des Heyrkrachts mede. Keer uwe ooghen van my, want Sy doen my viericheyt oorboren, V hayren zijn schoon en playsant, Als een kudde Geyten vercoren, Op den bergh Gilead gheschoren, V tanden oock my wel aenstaende, Die zijn als een Schaepskudde reen, Die uyt der wasschen comen gaende. Tweelinghen draghend' altemael, Daer onvruchtbaer gheen en is onder, V wanghen zijn ghelijck een schael Vanden Granaet-appel bysonder, Tusschen u vlechten schoone te wonder, Tot tsestigh zijn die Coninginnen, Tachtentigh zijn, byslaeptsters fijn, Ontallijck die Meyskens vriendinnen. Maer een is mijn Duyve bemint, Mijn vrome eene generaligh Is haer Moeder het liefste kint Wtverkoren, jae principaligh Die Dochteren presense saligh, Doe sy haer saghen verschijnen, Oock loofden haer // int openbaer, Coninginnen en concubijnen. Wie ist die als een dagheraet, Schoon als die Mane voortcomt claerlijck Wtvercoren seer delicaet, Ghelijck de Sonne openbaerlijck, Als een heyrscherpte vervaerlijck? Neder tot mynen noothof gaende, Daeld' ick midts dien // ick wilde sien Die struyerkens aen die beke staende. End' of den Wijnstock ghebloeyt zy, Of oock groenden d'appels Granaten, Mijn ziel wist niet dat hy had my Tot waghen Aminadab ghelaten, Keert weder Sulamith t'uwer baten, Keert, dat wy u zien sonder beyen, Wat siet ghy an // Sulamith dan, Tot Mahanaim dat reyen? 