 MIjn fijn ydoone Vriendinne uytghelesen, Siet ghy zijt schoone En onbevleckt ghepresen, Toont my u wesen In oprechtighe zeden, En wilt in vreden // te mywaert treden. Wilt vrede houden, En in mijn liefde laeyen, Sonder verkouden Om met vreuchden te maeyen, Sal ick u saeyen Vrucht der gherechtighede, En deelen mede // in 'sHemels stede. Hemelsche saken Laet in u herte keesten, Om wel te smaken, Al doen de vremde gheesten V veel tempeesten, En weest niet wanckelmoedigh, Maer overvloedich // in deuchden spoedigh Laet alle deuchden Wt u gheloove rysen, En wilt met vreuchden, Mijnen Name prysen, Ende bewijsen Met uwen ganck divijne, Vreemde te zijne // in dees Woestijne. Dees wildernisse Der werelt wilt verlaten, En dan, wie isse, Machmen hooren praten, Die daer in staten Opvaert, ende gaet lenen Op haer vrient ghenen // die voor is henen. Siet, ick ben vooren Gaen de plaatse bereyden, En na't behooren Sal ick u gheleyden In goede weyden, Vol wellusten bekleven, Ghy sult beneven // My gherust leven. 