 EEn beetjen broodts g'eten met paeys, En hem alsoo gehoeghen laten, Is beter dan in een Pallaeys Gheslaghen Vees veel boven maten G'eten met twist, oft nijdigh haten, Heerschen een knecht, door wijsheydt snel, Sal over traghe erfghename wel. Wt-deelen sal hy ervigh goet Onder den Broederen daer boven, Ghelijck als het vyer het silver doet, En 'tgout beproeft wordt inden oven, Soo proeft oock Godt (weerdigh te loven) De herten, maer een Mensche boos Die acht al veel op boose monden loos. Een valschaert heeft zijn vreugt en wensch Wanneer hy hoort tonghen die schaden, Soo wie bespot een arem Mensch, Die pooght den Schapper self te smaken, Van sulcken Mensch, wie als den quaden Hem verblijdt in zijn ongheval, Vry onghestraft hy niet blijven en sal. Kints kinders zijn der Ouders kroon, 'sGhelijcks de Vaders, Ouderlinghen, Sijn oock der kinders eere schoon, Ten voeght den sot niet voort te bringhen, Oft spreken van seer hooghe dinghen. En noch veel weynigher welstaet, Een Vorst, dat hy met leughentael omgaet T'gheschenck is van ghelijcken prijs, Als edel steen, diet heeft verkreghen, Waer hy hem wendt, hy is voor wijs Gheacht, soo wie beleeft, versweghen Laet yemandts schand', oft sondich plegen, Vriendtschap maeckt hy: maer die al voort Vermelt, hy maect Vorsten oneens verstoort. 'tSchelden heeft meer aen wijse macht, Dan hondert slaghen aen den dommen, Een bitter Mensch na schade tracht, Een grousaem Enghel sal doch sommen Over hem, al veel meer te schrommen Is, sot in sotheydt doen ontmoet Als wreeden Beyr berooft van zijn gebroet. Soo wie het goedt met quaedt verghelt, Van zijn huys sal het quaet niet wijcken. Wie twist begint, die wordt ghesteld In sulcken graet, en te ghelijcken Die open scheurt dammen, oft dijcken, Daer 'twater uyt tot schade stort, Mijt twist, eer gy daerin vermenget wort. Een die een godloos Mensche seght Te wesen vroom met onbescheyde, Oock die verdoemt een man oprecht, Sy zijn voor Godt een grouwel beyde, Wat baet den sot, of hey verleyde Veel ghelt, om wijsheydt koopen, daer Hy sot is doch, en sotheyt doet eenpaer. Een vriendt oprecht altijdts lief heeft, Een Broeder wort ter noodt ghebleken, Den sot zijn handt en woort wechgheeft, Met borghe voor den naesten spreken Wie twist bemint die soeckt te steken In sond', en wie seer hooghe maeckt Sijn deure, siet, naer ongheluck hy haeckt. 'tVerkeerde hert en vindt niet goedts, Heeft yemant een tonghe van aerde Verkeert, hy valt in veel onspoets, Droefheyt heeft sy, die een sot baerde, Der sotten Vader, als beswaerde, En heeft gheen vreucht: een vroylijck hert Maeckt dat eens menschen leven lustich wert. 'tGhebeente wort dorr' en verteert, Door eenen droeven moedt mispresen, De godloos' heymelijck begheert Giften, en buyght het recht midts desen, Soo wie verstandigh is, zijn wesen Is zedigh, maer die sot oft mal Is, swiert en werpt zijn ooghen over al. Den sot is Vaer en Moers verdriet, Ten is niet goet eenen rechtveerden Te scheynden, ten behoort oock niet, Als wel regeert een Vorst van weerden, Datmen hem sal doen slaghen heerden, Altijdts een kloeck vernuftigh Man Sijn reden met bescheyt matighen kan. Een recht verstandigh Man bekent, Is wel een dierbaer ziel, men vonde Een sot, en hy waer so ghewent, Als dat hy maer swijghen en konde, Bewaerd' hy tslot van sijnen monde, Sonder ontsluyten onbedacht, Hy waer oock wijs en verstandich geacht. 