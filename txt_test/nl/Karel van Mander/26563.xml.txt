 Siet een man Gods door Gods crachtich bevel Van Inda snel Is comen tot Bethel, Doe stondt sonder ghequel Om doen sijn ijdel spel, Ieroboam aldaer: Sijn Kalf te roocken was al sijn opstel, Als een ghesel // Der Heydenen rebel, Den man Gods riep seer wel Voor't volck van Israel en sprack int openbaer O Altaer, Altaer // Dus seyt de Heere claer Siet eenen Soon hier naer Sal Dauids huyse fijn // Gheboren zijn, Die Iosia ghepresen Ghenoemt sal wesen, Op u sal desen noch offeren alhier, Die Priesteren vry Der hooghten, die op dy Offeren, noch daer by Menschen beenen sal hy Op u verdoen met vyer. Den man Gods daer een teecken blijcken liet Tot claer bediet, Den Altaer scheurde siet, En d'asschen van hem schiet, Den Coninck vanghen hiet Den man Gods vroom vailjant. Sijn handt verdorde soo hy die uytstiet, Tot sijn verdriet En mochte hyse yet // Weder getrecken niet Dies hy den man Gods riet Voor hem te bidden, want Door sulcke bystandt Creech hy weder sijn handt. Den Coninck die hem vandt Los van sulck ongemac // Bat hem en sprack: Comt in mijn huys, u lauen // Laet u begauen, Door u beslauen, wil ick bewijsen danck: Maer des man Gods vermaen Was, al gaeft ghy my saen V halue huys, niet gaen En soud' ick, noch ontfaen Alhier spijse noch dranck Want dat woordt des Heeren my alsoo geboot, Segghende bloot, Ghy sult aldaer gheen broot Eten, noch oock ter noot Gheen water cleyn oft groot, drincken, noch oock den pat Comen, die ghy gingt, dus den man Gods minjoot, Sonder eenich aenstoot Weder na sijn exploot, Door anderen wegh vloot, En in Bethels conroot, en dranck hy noch en at: Maer daer in Stat Een oudt Prophete dat Vernemende, hy sat, op den Ezel ghesaelt, Reedt onghedraelt, En vandt den man Gods reyne, Die binn' den pleyne, Daer sat alleyne, onder een Eycke groen, En quam hem noon Met soete woorden schoon, Den Enghel uyt de troon Hadde sijnen persoon (Sprack hy) alsucx doen doen. Aldus verleydt den Man Gods zijnde doort Valsche rappoort, Hy at ende dranck voort, Maer sijn vreucht wert versmoort, Aen tafel werdt ghehoort, al van des Heeren Naem Door dien Propheet, desen man Gods aenboort Want ghy discoort Mijn ghebodt hebt verstoort, Water en broot gh'orboort, Alhier tegen mijn woort, ghedaen ongehoorsaem Om dese blaem En sal niet u lichaem Gheleyt wesen bequaem, in uwer Vaderen graf, Van een leeu straf Op den wegh doot ghebeten, Werdt hy versmeten, Maer sonder eten, oft den Ezel doen quaet, Stont den Leeu tam Al hadt gheweest een Lam: Alst den Propheet vernam, Om t'doot lichaem hy quam, Sprack: dits om sijn misdaet. Den man Gods, doot hy op den Ezel loet, End' voerd' hem vroet In stadt: en met der spoet In sijn eyghen graf doet Hy hem, en ouervloet beclaeghde hy hem Och! Ghy broeder mijn: maer lieve vrienden soet Ons dienen moet, Dese leeringhe goet, T'onser zielen behoet, Want u op desen voet, gheschiet dagelijcx noch Seer veel bedroch, Door valsch onsuyuer soch Ghelijck ons Petrus doch In den tweeden Brief seyt, Datter planteyt Valsche Propheten waren Onder de scharen, Valsche Leeraren, werden by u int perck, Die argh Secten-ghespin Oock sullen om ghewin Beneffens voeren in, Maer blijft met Christus sin (Broeders) ghewapent sterck. 