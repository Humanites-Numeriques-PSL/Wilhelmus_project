 DOen Pharao lagh versmoort Met alle zijn armeye, Quam Miriam ten reye Met haer trommelken voort, Sangh vooren allerleye Vrouwen in die contreye, En sy seye: Laet ons nu saen Den Heere gaen Singhen ghedaen Heeft hy een daet, heerlijck te deghen, Man ende Peerdt ghelaen In die Roo Zee versleghen: Dus Broeders aller weghen, Al die noch heylsaem staen, En laet oock niet versweghen Den lof van 'sHeeren seghen. Stormwinden ghedruys, Baren en doncker misten, Gheweldich en met listen Bestreden 'sHeeren huys, Soo dat wy niet en wisten, Hoe van t'oproerigh twisten Soude dat Christen, ghetal eerbaer Verlost zijn, maer Sy deelden haer Van ons, van selfs vluchtigh ghedreven, Lof Godt die zijn kleyn schaer Wtkomste heeft ghegheven, In sulck tempeest beseven En int perijckel zwaer Behouden by den leven In die waerheyt verheven. Droncken soo worden wy Van 'sHeeren huys, de goeden Laven ons ende voeden, Den wellust schenckt ons hy Ghelijck als watervloeden, Hy versterckt ons ghemoeden, Om ons behoeden, slevens Fonteyn Ia hy alleyn, In zijn licht reyn Sien wy dat licht, ghesticht in vreden, En hy en laet niet pleyn Van den stouten vertreden Sijn uytverkoren leden, Looft hem groot ende kleyn, Offert hem hier beneden Danckbarighe ghebeden. Des vreden Prins minjoot. Den Coninck der Coninghen, Sijnen lof laet ons singhen, Die ons bystondt in noot, Dat wy niet en verginghen Met die Core aenhinghen, Van alle dinghen // die hy bequaem Gheeft zijn Lichaem, Laet sijnen Naem Ons dancken, prijsen, en verhooghen, En nae ons roeps betaem Voorts te wandelen pooghen, Oprecht voor zijnen ooghen, In zijn liefde vreedsaem, Hy en sal niet ghedooghen Dat zijn rancken verdrooghen. 