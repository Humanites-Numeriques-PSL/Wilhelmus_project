 ZIjt ghy nae des Heeren wille goet Wt Egypten ghetoghen, Zijt mannelijck in u ghemoet, Dat ghy niet en wordt bedroghen: Want die den Heere voor ooghen: Hebben, en sijn woorden diuijne, Die werden bevrijdt van pijne, Doet ten sijne, nae des Heeren beuel, Beter dan Israel, Die daer in de Woestijne Verginghen door haer boos opstel. En laet u des quaets ghelusten niet, Om de weerelt te beminnen, Al wat men met den ooghen aensiet Keert daer van uwe sinnen, En wilt weder van nieus beginnen Godt te vreesen van gantscher herten, En dempt alle boose perten: Want ist dat ghy u met Sichem laet besnijen Het sal u in corten tijen Oock wederomme smerten, Dus wilt doch wel in tijdts toesien. Wandelt oprecht nae der liefden aert, Als Christenen behooren, Op dat ghy hier nae meught zijn bewaert Van Gods grimmighen tooren, En draeght u als een nieu herboren, Zijt altijdt gheestelijck gheneghen, End' en laet u niet beweghen Van die des Heeren wooninghe verstoort, Sulck een stemme niet en hoort, Hebt ghy waerheyt ghecreghen. Soo gaet al de enghe poort. De poorte is enghe, den wegh is cleyn, Die daer leydt tot den leuen, Weynighe vinden hem certeyn, Spreeckt Christus hooghe verheuen, Want seer nauwe is hy beschreuen Van Esdras, maer een voet wijde, En noch lighter aen d'een zijde Een diep water nae Schrifts allegier, En op d'ander zijde een vyer, Wijckt ghy t'eenigher tijden, Soo valt ghy in des doodts dangier. Hoe wilt ghy desen smallen wegh doorgaen Met een onghesont ghebeente, Dincket wat Symon Magus heeft gedaen Hy bedroogh Gods Ghemeente, Het streckte hem tot sijn vercleente, Dus en wilt doch alsoo niet hincken, Maer wilt altijdt ghedincken Dat Godt heeft ooghen als vyervlammen claer T'is voor hem openbaer, En sal oock elcken schincken Loon naer sijn wercken hier naer. Voor Godt en geldt te male gheen Wet, Voorhuydt, noch Besnijden, Dan een nieuwe creature reen, Soo Paulus gaet belijden, Wilt alle quade schijnen mijden, En wandelt op den wegh des vreden, En doodet u aerdtsche leden, Lust, hoererije, end' oock begheerten quaet En dat daer gheschreuen staet, Dat voor sulcke quade zeden Een gherechtich licht opgaet. Wilt in goetdoen ghewillich zijn, Niet met ijdel ghebaren, Voor Godt en geldt gheen heylich schijn, Hy doorsiet de Vijghe blaren, Want als die twee int Lusthof waren, Soo ginghen sy haer daer mede decken, Maer Godt die sach haer vlecken: Want alle herten die zijn voor Godt minjoot Te samen naeckt en bloot: Dus wilt Adam uyttrecken, Op dat hy doch mach zijn ghedoodt. Den ouden mensche gheheel doch sterft, Wilt hem gantsch t'onder drucken, (Die door lust der dolinghe verderft,) Soo macht u wel ghelucken, End' en laet u niet verrucken Van die verleyders menichvuldich, Op dat ghy doch ontschuldich Meught wesen, met dat vrome ghetal, Als de Heere oordeelen sal: Blijft by sijn woordt ghehuldich, Soo en comt ghy niet ten val. End' en volght niet u eyghen hooft, Maer dat ghebodt des Heeren: Een yeder gheest niet en ghelooft, Wiltse wel examineren, Want sy souden u haest verkeeren Op hare weghen seer versmadich: Want blijft ghy niet ghestadich In Godes vreese alsoo Syrach vertelt, V huys werdt haest ghevelt, En werdt u seluen schadich, Want het u eyghen ziele ghelt. Gheen moes voor u gheboorte en kiest, Quackels voor man ydoone, Dat ghy deur lust niet en verliest T'landt van beloften schoone, Want daer werdt ghegheuen ten loone Een croone seer hooghe van weerden, Voor al die hier volheerden, Aenveerden wilt Gods harnas met jolijt, Dat ghy in den quaden tijdt, Als Pelgrims op Aerden, Nae des Heeren wille strijdt. Dus en volght niet u quaden lust, Wilt u nae Gods woordt voeghen Met eenen stillen gheest gherust, Laet u daer med' ghenoeghen, En wilt doch in gheen vreemt jock ploegen, Noch en staet doch nae geen nieuwe renen, Ghelijck die van Athenen, Sommige hielden met Gods woort den spot, End' gheloofden niet aen Godt, Superstitieus schenen, Maer kiest ghy doch een beter lot. Prince, dit wensche ick voor u deel, Tot u beste beclijuen, Dat ziel en lichaem mach gheheel Hier nae behouden blijuen, En doet nae Mattheus beschrijuen, Wilt door die enghe poorte dringhen, En wilt u ghestadich dwinghen Van die daer wesen des Heeren stemme moe, Stopt vast u ooren toe Van vreemde huerelinghen, Op dat ghy wandelt als de vroe. 