 VVApent u Zion in dese quade tijen, Want men sal u bespien, Belegghen aen allen zijen Want dat sal u gheschien, Veel lien, zijn daer nu toe gheneghen, Om u, als nu te spreken teghen: Maer wilt wel vast op Godt betrouwen, Sonder verflouwen, houdt Gods ghebodt, Soe en comt ghy niet in spot, Maer neemt uwen toevlucht tot, Den Heere Zebaoth, Met Godt, sult ghy dat veldt behouwen. Wapent u cloeck als een vroom Heldt, Op dat ghy met gheweldt, Den Vyandt te neder veldt. Die ons hier seer quelt, Hy stelt, hem alle tijdt om schaden, Maer blijft op des Heeren paden, Soo sal hy u uytcomste gheuen, Aentleven, wilt desen Hooftman expeert, End' zijn heylich woordt aenveert, V daer me cloeckelijck weert. En ghebruyckt gheen ander zweert, Begheert, van Godt, en soeckt dat leuen. Leuende cracht comt van Godt minjoot, Want de Heere deuoot Is een hulper in den noot, Al is den strijdt seer groot, De doot, en sal u niet verslinden, Maer ghy sult een hulper vinden [...]en uwen Hooftman Godt almachtich, Crachtich, winden, met groot ghedruys, Die bewaeyen dat huys Den vyant vol confuys, Met dat twistich abuys, V cruys, dat draeght, zijt het ghedachtich. Met uwen schilt, wilt vroom wederstaen Ghelijck dat heeft ghedaen Den vromen Ionathan, Hy is met zijn tween ghegaen, Om slaen, dat heyr der Phelistijnen, Maer Godt die hielp den sijnen, Soo dat hy haer brochte tot schanden, Met sijnen handen, hy dapperlijck sloech Datter niemandt om en loech, Want elck sach sijn onghevoech, Met die zijn wapen droech, Ioech, hy den vyandt uyt den lande. Sampsoen, seer coen, en was niet verschrict, Al hebben haer onghemickt Veel lieden by een gheschickt, Haer noch veel macht ghebrickt, Verquickt heeft God Sampson ter deghen, Dat hy hem niet liet beweghen Van die Israel seer benoude, Sampson betroude, op sijn hoecksteen, Dat hy, nae Schrifts verbreen, Duysent Mannen groot en cleen, Met een Ezels kakebeen, Alleen ghedoodt, dat ment aenschoude. In dat Harnas, ras, blijft vroech en spa Op dat ghy deur Gods ghena Met den vromen Assa, Den Coninck van Iuda, Dat qua, heeft hy onderghetreden, Maer heeft den Heer ghebeden, Dat hy hem wilde helpen strijden, Ten seluen tijden, wierdt hy versocht Van Serach listich bedocht, Die duysent mael duyst ghebrocht Heeft al in eenen tocht, Verwrocht, zijn al nae Schrifts belijden. En wilt doch niet, siet, vergheten dat, Hoe daer oock vermeten trat Eenen grooten Goliath, Hy was ghecomen van Gath, Een stadt, der Philistijnen namen, Om Israel te blamen: Maer Godt den smaet van zijn volck wende Hy sende, Dauid een Ionghelinck vailjant, Om te worden den Heylant, Met den slingher in de hant: Maer Godt dede hem onderstant, Den quant, heeft hem vernielt int ende. Iudich ydoon // schoon, brochte in den val Der Assyriers ghetal, Daer heeft den Hooftman, van al, Die haer soo vele qual, Sonder gheschal, sijn hooft verlooren, Alsoo viel hy in Gods tooren, Om dat hy hem wilde gaen moeyen, En uyt te roeyen, gansch Israels zaet, Sulck een voornemen quaet Godt de Heere teghen staet, Die Achiors goeden raet, Wt grooten haet, ginghen verfoeyen. Princesse Bruyt uytvercooren // soet, Die nu veel hooren // moet, Van die u verstooren // doet: Merckt wie u vooren // stoet, Sijn bloedt uyt liefde heeft vergoten, Ende voor ons, de Deur ontsloten, Want hy heeft ons zonden ghedreghen, Sonder verweghen, verduldich // strijdt Daer is menichuuldich // nijdt, Maer den smaedt ghehuldich // lijdt, Dinckt dat ghy't schuldich // zijt, Subijt, sult ghy worden ontsleghen. 