 DE hooveerdije, is Godt partije, Hoort een exempel uytghelesen, Nabugodonosors heerschappije Was seer machtich, by desen Werdt sijn herte stout en opgheresen. Doe hy met vreden op sijn borcht Woonde, int Babylons ghestichte, Werdt hy verschrickt, en seer besorcht Al door eens drooms ghesichte, Daer hy 't bediedt, af wilde weten lichte Waersegghers, Sterrenkijckers, Caldeen En conden sijn bediedt niet ramen, Tot dat ten laetsten quam ghetreen Daniel den eersamen, Die den Coninck Beltsazer liet namen. O Beltsazer, ghy hebt ghewis Der Goden Gheest groot van ghewelde, Dat u niet verborghen en is, Sprack hy, ende vertelde Sijnen droom, die hem Daniel spelde. Den boom die ghy saecht, breedt en wijt, Heel schoone groene tacken vercieren, Onder wiens schaduwe bevrijt Alle Voghels en Dieren Haer mochten gheneeren en logieren. Dat zijt ghy Coninck triumphant, T'ghebiedt en macht van uwer croone Hem seer hoogh ende wijdt uytspant Iae tot des Hemels troone, En tot aen't eynde der Weerelt schoone. Noch van den Hemel in den droom Saeght ghy een heylich wachter varen, Die riep, houdt af, verderft den boom, Met sijn vruchten en blaren, Maer wilt de stam, en sijnen wortel sparen De menschen sullen seer ontstelt V van haer stooten sonder mijden, En sult ghelijck een Dier op't velt Met gras u moeten lijden, Tot dat voorby werden seuen tijden. Op dat ghy meucht bekennen schier, Dat den Alderhooghsten verheuen Ouer de Coninckrijcken hier Heeft macht, en die can gheuen Dien hy wil, oft nemen daer beneuen. Maer heer Coninck, doe mijnen raet, Laet varen al t'zondich beswarmen, V van dijner misdaedt ontslaet Door weldaedt aen den Armen, Godt sal ouer u zonden ontfarmen. Nabugodonosor onvroet Heeft Daniels raedt haest vergheten, Nae twaelf Maenden den hooghen moet En was noch niet ghesleten, Ginck op sijn borcht, en sprac met vermeten Dit is Babel seer groot ghewracht Al door mijn macht, niet om vermeeren, Tot een Conincklijck huys gheacht, Mijn glorie ter eeren, Eer t'woort uyt was, sprack dat woordt des Heeren Ghenomen werdt u Coninckrijck, Verstooten suldy zijn, gheleghen Op't veldt, en eten gras ghelijck Ossen te doene pleghen, Tot dat ghy Gods macht bekent te deghen. Terstont wierdt hy verstooten, daer Lach hy int veldt, nat int bedouwen, Als Arents vederen sijn hayr Wies seer lanck om aenschouwen, Ende sijn naghelen als Voghels clauwen. In sulcken staet, nae desen tijt Hief hy ten Hemelwaert sijn ooghen, Doe creech hy sijn verstandt, subijt Ginck hy te louen pooghen, Den name des Alderhoochsten verhooghen. Den ghenen die daer eeuwich leeft, Sijn macht is eeuwich, groot van waerde, Hy doet wat hy in den sin heeft, T'zy in Hemel oft Aerde, Niemant en can hem wederstaen expaerde. Sijn ghedaente hy doe ontfinck, En sijn Raedtsheeren daer int wilde Quamen soecken haren Coninck, En stelden hem seer milde In sijn Rijck, Gods lof hy niet en stilde. Oorlof Menschen van slijck en stof, Wijckt hooghen moedt en stout berommen, Maer gheeft den Heere prijs en lof, Verleent hy u rijckdommen, Wilt de behoeftighen te hulpe commen. 