 DEs nachts socht ick eenpaer, Die mijn ziel heeft verkoren, In mijn bedde, maer Niet en vandt ick hem saen, T'was al pijne verloren: Dus sonder tehgensporen Wil ick opstaen, Ende die stadt omgaen, Op elcke baen, steeghskens en straten siet, Gaen soecken om te vinden // noch Mijner Zielen beminden // doch Mijn soecken is gheschiet, Maer hem en vandt ick niet. De wachters die altijt Rondtom in die stadt schrijden, Hebben subijt Aldaer ghevonden my: Hebt ghy aen gheene zijden Ghesien, die sonder mijden Mijn Ziel mint vry? Als ick wat ginck voorby, Hem vandt ick, hy Die mijn Ziele bemindt, Ick houd' hem t'mijner baten // al, Dien ick oock niet verlaten // sal, Of gy en brenght my int Huys mijns Moeders versint. End' in die kamer dan Mijns Moeders vry van deere, Ghy dochters van Ierusalem versnelt, End' hoort wat ick begheere, V lieden ick besweere By den Rehen opt veldt, Oft die Hinden ghetelt, Dat ghy en quelt, Aen en roert oft en treckt, Mijn vriendinne in rusten // soet, Tot dat sy self met lusten // goet, Haer daer toestreckt, Niet eer haer op en weckt. Wie gaet daer nu opwaert Wt die Woestijn als seker, Een reuck opvaert Van Myrrh' en Wieroocx gout, Als van een Apoteker Pulver in menigh beker, Oock t'eener som, Siet, tsestich stercke vrom Staen al rondtom Salomons bedd' expaert, Vanden stercken in Israel, En zijn bequaem om strijden wel, Vry onvervaert Houden wy elck een swaert. Om die vrees' in der nacht, Draeght een yder van desen Sijn zweerdt ter wacht Aen zijn dgye kloeck en stout: Salomon ghepresen, Den Coninck uytghelesen, Liet hem van t'hout Wt Libano dat Wout Maken ghebout Een bedtste schoon ter keur, En die colommen waren // fijn, Van silver sonder sparen // zijn Decksel was gulden peur, T'sitten purpur coleur. Den vloer was gheplaveyt Midden, lieflijck minsame, Schoon toebereyt Voor die Dochters ydoon Ierusalem bequaeme, Syons dochter met name, Gaet uyt, siet schoon Den Coninck Salomon, In zijner kroon, Waer med', van zijner jeucht, Hem heeft ghekroont zijn Moeder // hier Op zijnen hooghtijdt goeder // tier Ten daghe, als hy verheught Met hertelijcke vreucht. 