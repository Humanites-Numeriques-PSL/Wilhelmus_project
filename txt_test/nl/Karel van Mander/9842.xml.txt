 TAmme lammekens van Christus weyde Blijft inder waerheydt den Herder by, Siet toe dat u niemant en verleyde Van den eenvuldighen aerdt Christi, Want veel valsche Christenen zijn in desen Laetsten tijdt ter wereldt opgheresen. Sy suchten en clagen het gater al qualick Alsmen niet en doet na haren sin, Maer wat de schorting is principalick Sy en willen den rechten wegh niet in, Maer volgen haer eygen hooft, daer mede Sy twist aenrechten en veel onvrede. Want Saolomon segt met klaer bedieden Onder den stouten is altijdt twist, Maer de wijsheyt maect vernuftige lieden En waer men Schriftueren reghel mist, Daer hoort men dickwils spreken verbolgen Ick en kan, of en wil niet langher volghen. Om 'tEuangelij des vreeds te verdrijven Die schoon verslijten, en 'tvolck werdt moe, Maer isser yemant lustich om kijven Nae Paulus schrijven, sal weten hoe Dat de ghemeente Gods goedertiere Niet en heeft alsulck een qua maniere. Menich tot nieuheyt is gheneghen, Maer blijft op den ouden besten wegh, En laet u sinnekens niet beweghen Tot eenen nieuwen vreemden aenlegh: Met onse wapenen wy behooren Sulcke aenslaghen al te verstooren. Iae alle hoocheyt die wil verheffen Teghen de kennissse Gods expeeert, Laet ons geheel te verstooren treffen Met twoort des Heeren, dat geestelijc sweert Daer mede kan men victorie vechten En alle dinghen wel uytrechten. Dees vry tijden, in sMammons hantieren Het bannen en mijden menich mispast, Aldus is haer in deser manieren Het woort des Heeren tot eenen last, En willen alleen maer gheestelijck mijden, En stellen soo Gods ghebodt bezijden. Met den sulcken en sult ghy ooc niet eten, Moeste dat gheestelijck zijn verstaen En niet op tijdlijck, tis goet te weten, Men soud' niet moeten ter werelt uytgaen In broot breken kan men wereltsche lieden Mijden sonder uyt de werelt te vlieden. Dan zijnder verleyt, die oock verleyden, En als om den afval, Man ende Wijf, Malkander mijden, dat heeten sy scheyden, Ghelijck of de straffe niet even stijf En ginge, maer datmen mocht verschoonen Vleesch, met uytneminghe van persoonen. Dus is de slanghe noch op de bane Om wech te nemen des Heeren ghebodt Of te stellen in twijffel en wane, Segghende noch: jae soude Godt Hebben gheseyt, dus twijffelachtich, Spreeckt sy daer na gantsch leugenachtich. Maer Christus ded' allen Creatueren, Leeren en doopen tsy wijf of man, En beval onder dese te ghebeuren Broodtbrekinghe, straffe, mijden en Ban, Ghelijck men kan, alsoo klaer bewijsen, Als dat de dooden sullen verrijsen. Soo veel als uwer gedoopt zijn moghen, (Ghelijck wy lesen Galaten drye) Die hebben Christum aenghetoghen, 'tZy Iode, Griecke, knecht ofte vrye, Man ofte Vrouwe, sy zijn te saem, Al een in Christo Iesu Naem. En al wat Christus heeft bevolen, Of door sijn Apostelen gheleert, Dat moet elck houden sonder verdolen, En niet onordelijck doen verkeert, Want Gods woort volgen voor een conclusy Dat en maeckt nemmermeer geen confusy. 