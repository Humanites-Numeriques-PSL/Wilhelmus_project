 WY hebben een Stadt ten besten Een vast en krachtigh werck, De mueren en de vesten Zijn onverwinnelijck sterck, Doet open ontsluyt de poorte, Dat ingae onghespaert T'volck van oprechter soorte, Dat het gheloove bewaert. Ghy houdt sonder aflegghen Den vrede onverflout, Nae een seker toesegghen, Want men op u betrout Verlaet u al u leven Vry op den Heere, want Hy is een rotse verheven Die eeuwigh sal houden standt. Die in hooghten woonachtigh Zijn, buyght hy neder plat, En hy vernedert krachtigh Die hooghe verheven sat, Tot Aerd' int stof beneden Hy haer ghestooten leght, Dat haer met voeten vertreden Die arem zijn ende slecht. Slecht is den wegh, ter deghe Recht, maeckt hy haren ganck, Op u, o Heer, in den weghe Vws rechts is ons verlanck, Vwen naem en gedachte, Daer toe staet 'sherten lust, Dat u mijn herte by nachte Begheert, en niet en rust. Met mynen gheest oock mede Waeck ick vroegh tot u snel, Want daer u recht heeft stede Leert men gherechticheyt wel, Maer die Godloose quade En leeren gherechtichheyt gheen, Al is hart u ghenade, Nu aengheboden ghemeen. Maer sy doen quade wercken Int oprechte landt, siet, Sy en sien noch en mercken 'sHeeren heerlijckheyt niet, Dat u handt is gheresen Dat en sien sy niet, maer Sy sullent sien, en by desen Tot schande worden eepaer. In den yver wraeckgiere Over de heydenen blint, Ia met den selven viere Dat u vyanden verslint, Daermede haer verteeren, Maer sult ons maken vre, Want wat wy niet en ontbeeren Dat hebt ghy ons ghedeelt me. Heeren ende Princieren, O Heere, al meer dan ghy, Wel over ons regieren, Nochtans ghedencken wy Op u, o Godt bequaeme Alleen, op elck termijn, En oock op uwen Name, Die heylich is, en devijn. Die dooden die en blyven Niet levende, noch die zijn Ghestorven, niet en beklyven, Tot opstandinghe fijn, Want ghy hebtse ghewisse Besocht, te niete ghedaen, En haer ghedachtenisse Die hebt ghy al doen vergaen. Maer ghy Heere voortbaret Onder den Heydenen, ghy Vaert voort, en openbaret Daer u heerlijckheyt vry, Tot aen des Wereldts ende Komt ghy verre met spoet, Waer druck is oft ellende, Daer soecktmen u met ootmoet. Dan gaetmen op u schaffen, Sy roepen met angste stijf, Als ghyse begint te straffen, Ghelijck een bevruchte Wijf Voor het baren seer banghe Roept in smert en ghepijn, Soo gaet ons nu ten ganghe, O Heere, voor u aenschijn. So zijn wy generalijck Bevrucht ende bang, o Heer, Dat wy den adem qualijck Connen verhalen meer, Nochtans het landt ghemeyne Niet konnen wy helpen yet, D'inwoonders des Aerdtschen pleye Die en willen vallen niet. Maer u dooden eersame Die sullen leven saen, En met haren lichame Sullen sy weder opstaen, Waeckt op en roemt ghetrouwe, Die onder der Aerden light, Vwen dauw is eenen dauwe Des groenen veldts gheplicht. Der dooder landt vol jamer Ghy neder werpen sult, Mijn Volck gaet in de kamer, En wilt met goet gheduldt Die deure achter u sluyten, En een kleen ooghenblick dy Verberght, tot dat daer buyten Den tooren gae voorby. Want den Heer met vervloecken Sal van sijn plaetse uytgaen, De boostheyt te besoecken Aen 'sLandts inwoonderen saen, Dat Landt sal openbaren, Al sonder te heelen meer, Het bloedt, van die daer waren In ghedoot op elcken keer. 