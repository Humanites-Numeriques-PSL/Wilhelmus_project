 GOds wijsheyt met verstande Wensche ick u lieue maet, Dat Gods woordt in u brande, En nemmermeer uyt en gaet, Op dat ghy deur Gods goeden raet Doch wederstaet De lusten van dese Weerelt quaet. De aenlockende lusten Verderuen soo vele dat goet, En wilt daer op niet rusten Dat ghy haren wille doet, Maer volght altijt uwen Bruydegom soet Als maeghden vroet, Altijdt met een verslaghen ghemoet. T'ghemoet, tot goet gheneghen [...]aeght den Heere wel, Dus blijft op sijne weghen, En doet naer sijn beuel, Op dat ghy meught ontcomen snel Dat eeuwich ghequel, En vliedt de lusten der jonckheyt fel. Den lust smijt onder voeten, Met cracht haer ouerwint, Wiltse nemmermeer boeten, En zijt gheen vleesch ghesint, V eyghen ziele altijdt bemint, [...] een vroom kint, Gedinckt dat eynde wat ghy begint. Doodet u aerdtsche leden, [...] strijden sy dickwils seer, En volght gheen quade zeden, Maer dwijngtse meer en meer In heylichmakinghe en in eer, Nae Paulus leer, Dat ghy bequaeme zijt den Huysheer. Den Huysheere ten besten V seluen oock niet en spaert, Op dat hy u ten lesten Van alle quaet bewaert Als hy hem van den Hemel verclaert, Die't quade beswaert, Dat ghy dan niet en moet zijn bastaert. Maer wesen meucht deelachtich Dat van Godt is beset, Weest dit altijdt ghedachtich Als een vroom Christen let, Op dat ghy u Bruylofts-cleedt net Niet en besmet, Dus draeght wel sorghe van lancx soo bet. En latet niet verscheuren Dat Bruylofts-cleedt seer jent Noch nemmermeer besmeuren, En comt gheen peck ontrent, Dat men niet onreyns en bekent Aen u present, Dus draeght wel sorghe tot in den ent. Tot den endt sorghe draghen Moet van ons zijn ghedaen, Dat wy de wreede slaghen Hier naer moghen ontgaen, En in s'Heeren toecomste saen Moghen bestaen Met alle vrome die erue ontfaen. Alle Gods uytvercoren Die sullen nae desen tijdt Des Heeren stemme hooren, En worden seer verblijdt, Die ouerwinnen in den strijdt, Worden dan quijt Van al wat haer vyandich benijdt. Satan die onbesweken Niet en rust dach noch nacht, Dat vleesch vol quade treken Heeft oock dat selue ghedacht, En wy't niet wederstaen met cracht, Houden goe wacht, Soo salt ons bringhen haest in de gracht. Prince, als Loths huysvrouwe En siet doch nemmermeer om, Maer blijft altijdt ghetrouwe, En vreest voor gheenen schrom, En vliedt met alle Gods heylighen vrom, De weghen crom, End' soeckt altijdt dat eeuwich rijckdom. 