 AL 's wereldts ydel wesen, Al schijnet veel en groot, En mach ons niet ghenesen, Noch helpen uyt den noodt, De doodt, den loon der zonden, Hy voor zijn deel ghewint, Die voor Godt noch bevonden Vleeschelijck is ghesint. BEreyden, met verherden, Ons herten moeten wy, O vrienden, om te werden Leer-jongheren Christi, Wy by zijn woordt vol klaerheyt Moeten blijven altijt, Soo kennen wy de waerheyt, Die ons van zonden vrijt. CHristum niet te vergrammen, Toesien laet ons, mitsdien Dat zijn ooghen als vlammen Vyers alle dinck doorsien, Gheen vlien, in doncker hoecken Baet niet, hy kan seer sterck Hert en nieren doorsoecken, En loonen elck nae werck. DAerom suyveren moeten Die wanckelmoedich zijn Hun herten, want den soeten Euanglischen Wijn, In sijn, nieuw zuyver flasschen Men wel bewaren sal, Den Beker schoon gewasschen Van binnen dient voor al EEen hert oprecht verslaghen, Een ootmoedighen gheest, Daer in heeft Godt behaghen, Van gantscher herten meest, Ghevreest, bemint, ghebeden Wilt hy zijn, en ghedient, Soo doen zijn rechte leden, Wiens hooft hy is en vrient. FAllen wy in dit leven Hy is oprecht ghetrouw, Hy wil gheerne vergheven, Als wy door zijn aenschou, Met rou voor hem belijden. En schicken ons tot boet, Wie soude niet verblijden, In sijn ghenade soet. GHeen ghedachten verborghen Zijn voor hem, jae ghewis. Hy weet al wat ons sorghen, Hopen, en wenschen is, Kennis hy van t'voorhenen En toecomende heeft, Hoe saligh is den ghenen Wiens hert hem vast aencleeft. HOe zijn wy so ellendigh, Dat wy yet draghen meer, Oft bergen in't inwendigh, Dan Christum en zijn leer? Den Heer, heeft gheen vermaken Aen die hem metten mondt Oft lippen maer ghenaken, En niet met sherten grondt. IN't hert te hebben vooren Yet onrechts, doet belet, Dat Godt dan met verhooren En wil t'Menschen ghebedt, De Wet, van het besnijden Gheldt nu aen t'hert alleen, Sulck Ioodtschap nu ten tijden Acht Godt, en anders gheen. KInderen Gods vercoren En comen nu niet voort Wt vleesch, maer zijn gheboren Wt t'eeuwigh zaedt, Gods Woordt, Wie hoort, moet oock zijn dader, En niet een ydel brief, Een Kint moet zijnen Vader En broeders hebben lief. LIefd' oprecht die moet spruyten Wt een reyn herte klaer, Daer niet en moet sijn buyten T'gheloof onwanckelbaer, Doch maer, ten mach niet veynsen, Met verwigh ydel schijn, Woorden, wercken, gepeynsen, Oprecht al moeten zijn. MEt herten wy ghelooven Moeten oock desen schat, Die niemandt mach berooven, Daer draghen int reyn vat, En dat, is oock den acker En goede aerde, daer T'zaedt in beklijft wel wacker, En dobbel is vruchtbaer. NErghens niet uyt en rijsen Des vleeschs wercken gemeyn, Die voor Godt, om afgrijsen, Den mensch maken onreyn, Dan pleyn, al uyt een snoode Hert ongheloovich vuyl, Gheleken al vol doode Ghebeenten eenen kuyl. OFt eenen vuylen Beker, Al is hy buyten klaer, De menschen zijn onseker In hun oordeelen, maer Och waer, in niemant vonden Een hert des ongheloofs, Inwendich al vol sonden, Gheveynstheyts en vol roofs. PReken, vergaren, bidden, Al niet met allen ist, Is Christus niet int midden Van ons, oft wort ghemist, Door twist, den wegh des vreden, Oft dat ons herte lust Op 't ydel, oft aenbeden Buyck, Mammon, oft wellust. QVaet brenght den Mensche dadigh, Wt quaden schat al voort, Een goet Mensche brengt stadigh Wat goets, soo 't wel behoort, T'zy woort, vermaen, oft leere, En al t'werck dat hy doet Is Godts Name ter eere, Want vrucht en boom is goet. REyn heyligh, en warachtigh Is Godt, wy moeten puer So wesen, als deelachtich Sijns levens en natuer, Niet stuer, oncuysch, noch hatigh, Noch onlijdtsaem int cruys, Des Hemels wijsheydt matigh Die is ten eersten kuys. SAligh zijn sy gepresen Die reyn van herten zijn, Want sy sullen nae desen Aenschouwen Gods aenschijn, De wijn-rancken Godsvruchtigh Die worden reyn van aert, Door 't Woordt Godts wijt gheruchtigh, En den Gheest diese baert. TIs troostigh, nae d'intency Van Paulus, datmen heeft Een goede Consciency, Waer in't geloove leeft, Maer sneeft, waer sy verstooten Wort, en schipbreucke lijdt, Hierom moet sy met grooten Ernste wel zijn bevlijt. VLijtigh te zijn en waken Behoeven wy eenpaer Ons hert alsoo te maken Bereyt als Lampe klaer, Dat daer, de liefd' in brande Met s'gheloofs olijs kracht, Of wy komen te schande, Dwaes onbekent, veracht. VVAken leert ons, en winnen Den Heer als knechten snel, Hy gheeft in onse sinnen Sijn kennis en bevel, Die wel, doet met zijn gaven, Eeuwighe vreucht gheschiet, Maer diese in d'aerde graven, Eeuwigh pijn en verdriet. Xys van een sal scheyden 't Onreyn, en 't reyn, maer gheen Vuyl Bocken met hem leyden, Dan zijn Schaepkens alleen, Hoe kleen, gaven den minsten Gheloovighen ghedaen, Worden daer groote winsten, Men salt dobbel ontfaen. YEghelijcks wercken zullen Daer openbaer zijn breet, Niemant en sal verdullen Den Rechter die't al weet, Wie't kleet, van Chriso weerdigh, Rechtveerdigh, maken faelt, In branden fel onheerdigh Der duysternissen daelt. ZEer seker sal dan blijcken Al Gods toesegghen, siet, De Berghen sullen wijcken, Maer zijn belofte niet, T'nieu Liedt, sal niet verouden, Onder al die het velt Hier tot der doodt toe houden, Door 'sLams eeuwigh gheweldt. 