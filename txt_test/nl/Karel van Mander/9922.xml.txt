 HEt leven van Noah wil ick gaen verhalen, Al nae des Schrifts uytlegh, Sijn wandelinghe was, sonder verdwalen, Recht in des Heeren wegh, De sone van Lamech Was hy, uyt die eersame Reyn afcomste van Seth, Hy wan al sonder blame Drie sonen, haren name Was Sem, Ham, en Japhet. Sijn ouderdom was doen vijf hondert Jaren, Maer als wijdt uytghebreyt De Menschen die van Cants zade waren Vermeerderden planteyt, Dochteren vol schoonheyt Wonnen sy in die daghen, Gods kinderen minioot Van Seths afcomste, saghen Op dese met behaghen, Om d'ijdel schoonheyt groot. Sy namen van dese tot hare Wijven Die sy wilden eenpaer: Godt sprack die Menschen en willen niet blijven Onder mijnen Gheest, maer Hondert en twintich Jaer Wil ick henlieden gheven, Dit was tijdt en respijt Om beteren haer leven, Maer sy hebben bedreven Meer boosheyt breedt en wijt. Ten selven tijde waren oock tyrannen, Reusen wreet ende fel, In die weerelt, groote vermaerde Mannen, Want Gods kinders rebel Haer versamende snel, Jeghen recht en betamen, Met die Dochteren schoon Der Menschen, van haer quamen Lieden van grooter famen, Hier onder s'hemels throon. Maer als de Heere op Aerden aenschoude Als' Menschen boosheyt, siet, De Scheppinghe der Menschen hem beroude Met hertelijck verdriet, Ick wil brenghen te niet Menschen end' beesten mede, Sprack de Heere vailliant, Maer Noah goet van zede, Ghenade ende vrede Voor Godt den Heere vandt. Godt die geboodt Noah met soeter spraken, Hy soude met den ganck Van dennen houte een Arcke gaen maken, Drie hondert ellen lanck, En der wijdden bevanck Vijftich ellen, oock dertich Moeste de hooghde zijn, Ten viel Noah niet smertich, Maer hy dede goethertich t'Bevel des Heeren fijn. Want Godt die hadde hem gheseyt te vooren, Hoe hy een watervloet Soude doen comen, om al te versmooren Die Menschen boos onvroet, Met al't dieren ghebroet: Maer Noah soud' hy sparen Met al sijn huysghesin, In d'Arcke laten varen Alle dieren by paren Soude hy nemen in. Maer die Menschen boos end' quaet van gedachte Verblindt in haer verstandt, En namen op geen waerschouwinge achte, Om te ontgaen Gods handt, Noah den Predicant Vermaend' haer af te laten Van t'quaet uyt goeder deught, Maer sy lieten hem praten, Trouden, droncken end' aten, End' maeckten ijdel vreucht. Den tijdt van hondert Jaer oft daer beneven Werdt die Arcke voldaen, Reyn Vee, end' voghelen seven en seven, Moesten in d'Arcke gaen, Nae des Heeren vermaen, Hoe vreemt oock van manieren, Elck paer, een hy, en sy, Maer van onreyne dieren, Van elcx een paer logieren In d'Arcke moeste hy. Noah volghde Gods woordt in alle dinghen, Hy end' sijn sonen Sem, Ham, ende Japhet, in de Arcke ginghen, End' oock sijn wijf met hem, End' haer drie wijven tem, Soo van reyn als enorme Is daer by hem vergaert, Beeste, voghel, end' worme, Van allerande forme, Nae Gods bevel ghepaert. Doen heeft Godt die Diluvie ghesonden Over die weerelt saen, Alle fonteynen, der diepten afgronden, Die zijn open ghegaen, En die vensters ontdaen Aen den Hemel met crachten, Soo dat ghereghent heeft Veertich daghen end' nachten: T'moest al den doot verwachten, Wat op't droog' heeft ghesweeft. Doen mochten wel de Menschen om genade Roepen, met groot misbaer, Tot Godt den Heere, maer het was te spade, Want die straffe was daer, Te vergheefs sy oock haer T'ontvlieden ginghen stellen, Want soo de Schrift oorcont, Godt liet dat water swellen, Tot dat het vijfthien ellen Boven die berghen stont. Dus moestet al des doots passage aenvaerden Met afgrijselijck wee, Jae al wat adem hier had' op der Aerden, Menschen, dieren, end' Vee, Want t'was hier al een Zee, Hondert end' vijftich daghen, Daer nae heeft Godt ghedacht Op die in d'Arcke laghen, t'Water liet hy verjaghen Door eenen windt met cracht. Op Ararat den bergh van grooter hooghden Nam d'Arcke haren standt, De spitsen der berghen haer ooc vertoochden, Noah een Rave sandt, Daer nae een Duyve, want Hy hadde groot verlanghen: Maer hy heeft met der handt Die Duyve moeten vanghen, t'Water was niet verganghen, End' sy en vandt gheen landt. Op den sevenden dach fandt hy noch eene, Die bracht een Olijf-bladt, Ten derden mael fandt hy een Duyve reene, Seven daghen nae dat, Dese daer Noah sat En is niet meer ghecomen, t'Decksel der Arcken dack Heeft Noah afghenomen, Godt de Heere den vromen Noah aldus aensprack. Ghy end' u Wijf, u Sonen met haer Wijven, Met al t'ghedierte daer, Gaet uyt der Arcke op d'Aerde, wilt beclijven, Wast, ende zijt vruchtbaer, Ses hondert end' een Jaer Noah oudt zijnde, dede Alsoo hem Godt gheboodt, Ginck uyt d'Arcke met vrede, Sijn huysghesin, oock mede Elck dier met sijn ghenoot. Noah danckbaer end' oprecht van manieren, Wt een voornemen goet, Offerde Godt van alle reyne dieren: Godt roock den reucke soet, En dacht in sijn ghemoet, d'Aerde niet te vervloecken Meer, om des Menschen daer, Want sy doch niet en roecken, Maer al haers herten soecken Van der jeucht aen is quaet. Niet meer en wilde de Heere nae desen Wat leeft, met water slaen, So langh' als d'Aerde soude staen in wesen Soo soude oock bestaen Coud' end' hitte voortaen, Oock, als in het voorpleghen, Dach, nacht, saeytijdt end' Oogst, Godt weldadich gheneghen, Gaf Noah sijnen zeghen, Als eenen Godt van troost. Alle dieren tot sijnen onderhoude Hy hem ghegheven heeft, Behoudens dat hy niet eten en soude Wat in sijn bloedt noch leeft, Want ick wil onghesneeft Wrake (sprack Godt verheven) Van dijn lijfs bloedt ghewis, Oock aen den dieren gheven, End' wreken s'Menschen leven Aen die sijn broeder is. Want dit heeft Godt met Noah vast besloten, Soo wie Menschen-bloedt stort, Dat door Menschen, sijn bloet sal zijn vergoten, En noch met woorden cort Sprack Godt, de Mensche wort Ghemaeckt, van Godt den Heere, Tot sijnen beelde fijn, Wast end' vermeerdert seere, Datter met snellen keere Vwer veel moghen zijn. Met Noah ende sijn naecomelinghen Maeckte Godt een verbondt, Geen Diluvi op Aerden meer te bringhen Dies soude t'elcker stondt, Als hy den Hemel rondt Met wolcken overtoghe, In die wolcken seer claer Vertoonen sijnen boghe, Op dat gheensins en loghe t'Verbondt eeuwich eenpaer. Dit was een teecken tusschen Godt almachtich, End' allen vleesche teer, Waer by dat Godt soude wesen ghedachtich t'Verbondt, dat hy met meer Soud' brenghen in verseer, Oft doodelijck benouwen Alle vleesch niet der vloedt, Noah met goet betrouwen Die ginck den acker bouwen, End' werdt een Landtsman goet. Hy plantte wijnberghen end' heeft ghedroncken Van den wijn ende lach Droncken in sijn hutt', in slape gesoncken, Daer op den selven dach Ham sijn schamelheyt sach, T'welck hy daer buyten seyde Sijn twee ghebroeders vry, Die welcke alle beyde Ginghen met eenen cleyde, Haer Vader deckten sy. Achterwaert ginghen sy dat cleedt hem draghen, Met een ghekeert aenschijn, Op, dat sy sijn schamelheyt niet en saghen, Noah van sijnen wijn Ontwaeckt, vernam wat sijn Cleynste Sone mispresen Hadde ghedaen, sprack vroet: Vervloeckt zy Canaan, desen Een knecht der knechten wesen Onder sijn broeders moet. Geloeft zy Godt de Heere Sems ydoone Canaan zy sijn knecht tem, Godt breyde Japhet uyt, so dat hy woone In die hutten van Sem, Canaan die diene hem: Maer als t'Suntvloets beswaren Was hondert Jaer voorby End' vijftich, den eerbaren Man, neghen hondert Jaren End' vijftich oudt, sterfhy. Oorlof broeders slaet dees History gade, T'dient ons tot onderwijs, Wy hebben in Christo tijdt van ghenade, Om ontvlieden propijs Gods toornich afgrijs, Over t'sondich bedrijven, Dus vyerich in den Gheest Laet ons, om wel beclijven, In Gods ghenade blijven, Want die is noodich meest. 