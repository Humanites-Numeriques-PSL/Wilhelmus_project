 OCh Suster mijn, ick wensch u voor een groet Gods vrede soet, houd' in u d'ouerhant, En Christus fijn, al in u herte goet Oock wesen moet, door't gelooue gheplant, Dat ghy zijt vroom vailjant, Als Iael playsant, Die Israels vyant Den naghel vroech, hem int hooft sloech, Ende nam hem daer mede t'leuen: Iudith cloeck ghenoech, Versloech, Holophernem, door't gelooue aen hem, Wil God voor sneuen, u sterckheyt geuen. Achtet gheluck, als ghy hier versocht zijt, Welduldich lijt, als Susanna bekent, In haren druck, die haer aen quam subijt, Voor lust, en nijt, als van de Ouders blent: Verciert u pertinent Als Hester jent, Coningin excellent: En weest bereyt, met lijdtsaemheyt Als Lea in haren druck dede: Schickt u met bescheyt By den volcke Gods nut, als de Vrouwe Ruth, Seer goet van zede, vriendelijck mede. Godt gehoorsaem zijt als Sara den man Biedt oock de kan, als Rebecca ghesint, Nae den betaem, sprack sy goetwillich an, De knechten van, Abraham wel bemint: Zijt als dat eenich kint Iephtaths dochter, int Steruen ghelaten, vint Sy haer, seer snel, maer creech uytstel: Weest oock ghelijck Hanna de Vrouwe, De moeder Samuel, Biddende nacht en dach, Godt hoorde haer geclach, Hy hielp ghetrouwe, haer uyt den rouwe. Suster altijdt behulpsaemheyt bewijst: Eliam spijst, als t'Wijf der vreemder stat: En in den strijdt als Debora oprijst, V verjolijst, als die Rechtersse plat, Die met Barack op trat, Verstaet wel dat, Men mach niet wesen mat: Doet als voorheen, der Machabeen Moeder haer sonen cloeck beradich: Wilt u leuen besteen Als Hanna, die daer niet, van den Tempel en schiet, Maer diende stadich, God weldadich. Hout u altoos, al in der liefden groot, Als Maria minjoot, Magdalena die daer Dat beste coos, en dierbaer salf uytgoot Op de voeten bloot, Christi ons Middelaer Die te vooren uyt haer Hadde verdreuen claer Seuen Duyuelen swaer: T'gelooue bewaert, als t'vrouken vermaert Die den bloetganck hadde twaelf Iaren: En t'Vrouken cloeck van aert Dat den Heere aenhinck: Met bidden tot t'ontfinck Van haer beswaren, blijde maren. Neemt dit int goe, suster dat bid ick dy, Hoe slecht het zy, t'is uyt liefden ghedaen, Wetende hoe dat zijn gheroepen wy, Laet ons daer by, ons selue gade slaen, Op dat wy moghen staen Bereydt om gaen, In den strijdt onbelaen, Die't Godlijck Helt, ons vooren stelt, Vrijmoedich met goede coragie, Al zijn wy ghequelt Van Satans bode hoort, gaen wy altijt voort Door dees bosschagie, ons pelgrimagie. 