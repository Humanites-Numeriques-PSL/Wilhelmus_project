 DEn soeten Somer-tijt Is voorhanden, Godt danck, Den winter zijn wy quijt, Die ons al viel te stranck, Bloemen en Voghel-sanck, T'lustich saysoen bewijsen, Die cruydekens in den schoot Der Aerden laghen doot, Die nu weder verrijsen. Wel op ghy minnaers reyn, Spoedt u te veldewaert, En met u liefste greyn V daer int groene paert, Den ghebloeyden wijngaert In liefden wilt aencleuen, Dat ghy door de soete jeucht Des Meys beclijuen meucht, En goede vruchten gheuen. Onsen Meyboom ydoon Staet lustich en playsant, Ghelijck de roosen schoon Te Iericho gheplant, En als een Eycke, want Sijn tacken wijdt uytbreyden, Hy gheeft sijnen reucke soet Ghelijck den Wieroock doet, T'is daer lustich vermeyden. Gheluckich is hy wel Die by den boom gheraeckt, Hy wordt ghenesen snel Wie van sijn vruchten smaeckt Naer meer hy altijdt haeckt, Noyt Mey soo vol weldaden, Wie onder sijn schaduw' rust Hy heeft al wat hem lust, Gheen dinck en mach hem schaden. Desen Meyboom begloost, Is Christus excellent, Sijn woordt is onsen troost, End' ons spijse bekent, Een nieuwe Testament, Versoeninghe der zonden Hebben wy in sijnen Naem: Noyt Mey tijt soo bequaem, S'leuens boeck is ontbonden. Sijn spruytkens delicaet, Zijn die gheloouen fijn, En door dat eeuwich zaet Weder gheboren zijn, En in der Sonnen-schijn Der waerheyt lustich bloeyen, Door den gheestelijcken dou, Met ghestadich berou In vruchten ouervloeyen. Ghebroken herten ghy, Tot desen Meyboom vliet, Dat hy u Coninck zy: Doet als de boomen niet, Die nae Iothans bediet, Den dooren bosch vercoren, Mammons dienaer, s'weerelts vrient, Dat hy den Heere dient, Hy doet arbeyt verloren. Daer sal comen een vyer Wt den dooren-bosch voort, Den roest der schatten hier, Sal, nae Iacobus woort, Het vleesch verslinden hoort, Van den Godtloosen rijcken, Dus Broeders groeyt en wast, Dicht aen den Meyboom vast, En wilt van hem niet wijcken. Salich zijn sy die vroom Eynden haer leuen groen, En Christum den Meyboom, De vruchten die sy doen, Sullen haer volghen coen, Int Rijcke Gods ydoone, Sy sullen bloeyen eenpaer: Sonder verwelken daer, Verciert met s'leuens croone. 