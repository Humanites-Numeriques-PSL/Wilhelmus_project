 HEmelen gy // merckt op, siet, ick wil spreken, Die aerd' aenhoore mijns monts redene vroet, Mijn leere zy // druppende onbesweken, Als den reghen, ende myne reden moet Vloeyen, ghelijck den dauwe doet, En als den reghen soet // al op dat gras bequaem End' als opt kruyt die druppelen gheleken, want ick wil prijsen des Heeren Naem. Wilt onsen Godt // alleene d'eere geven, Hy is een steen, end' alle zijne daet Is sonder spot // onstraffelijck ghebleven, Want wat hy doet, t'saemen voor recht bestaet, Trouwe is God vroegh ende laet, Ende gheen quaet // en is aen hem gepaert, Rechtveerdigh en vroom is hy, maer door boos leven Valt af van hem den verkeerden boosen aert Schandvlecken snoo // zijn sy, ende waerachtigh Sijn kinders niet, door alsulcken afkeer: Danct ghy also, uwen Heer God almachtigh Ghy onwijs volck, ende dwaesachtigh seer, Is hy met u Vader end' Heer? Heeft yemant meer // als hy alleene, u Ghemaeckt en bereydt? wilt doch wesen gedachtigh Aen die voorleden dagen, tot den tijt van nu Wilt mercken wat // hy aenden ouden Vaders Al heeft ghedaen, sulcx uwen Vader vraeght Die sal u dat // verkondighen, midtsgaders Salt van u Oudtste zijn ghewaeght, Doe d'Alderhooghste heeft gheplaeght, End' onversaeght // die volcken uytgeroyt, De kinderen der Menschen als misdaders Van een ghedreven, ende verstroyt. Doe stelde hy heel // voor die volcken haer palen, Nae het ghetal der kinderen Israel, Want 'sHeeren deel // is zijn volck sonder falen, Iacob dat snoer zijner erven wel, Hy vant hem ter woestijnen snel, Al in een fel // en dorre wildernis, Ia aldaert huylt, end' om niet te verdwalen Soo leyde hy hem, om wandelen ghewis. Ende hy gaf, hem de Wet, en bewaerde Hem, als den appel zijner ooghen klaer, Ghelijck niet straf, eenen Arent van aerde Wtvoert zijn jonghen, en sweeft over haer, Hy breyde zijn vederen uyt all'gaer, Hy droegh hem daer // op zijn vleugelen tem. die Heer alleyn, leyd' hem als d'onbeswaerde En daer en was geen vremde God met hem. Hy liet hem hoogh // varen op d'aerdtsche pleyne, En spijsde hem met drie vruchten int landt En gaf dat hy soogh // soet heunigh uyt den steyne, Wt harde steenen oly, tot overstant, En boter vanden koeyen abondant, By den schapen vant // hy melc in overvloet, 'tVette der Lammeren en Rammen gemeyne En den Bocken met vette nieren goet. Tarwe hy gaf // hem, ende tsijner baten, Goet druyven bloet, tot lieffelijcken dranck, Maer hy hier af // sadt en vet boven maten Gheworden zijn, weeldigh in den ganck, Vet ende sterck, ende niet kranck, Heeft hy eer lanck // Godt die hem heeft gewracht, Vergheten gantsch, ja t'eenemael verlaten, En kleen, den steen, zijns salicheyts geacht. En verwect coen // God tot tot yver en tooren, Door Goden vreemt, door grouwelen onreyn, Offer sy doen // den veldt-duyvelen vooren, Niet haren God, maer den Goden vileyn, Die sy niet en kennen certeyn, Maer nieuwe pleyn // die in voortijden niet En zijn geweest // nochmen can ooc niet hooren, Datse uwe Vaderen hebben ghe-eert yet. Vwen steen fijn // die u self heeft gewennen Hebt ghy veracht, ende vergheten schier Den Schepper dijn // Godt, die u heeft begonnen, En doe den Heer aensagh alsulck bestier, Soo is hy op sijn sonen hier En dochters fier // gram geworden, mitsdien Sprack hy, ick wil mijn aensicht haer niet jonnen, Maer verbergen, end' haer eynde aensien. Tis eenen aert // al van verkeerden wesen, Ia ongetrouwde kinderen zijn sy, My ongespaert // maeckt sy opgheresen, Int ghene dat gheen Godt en is daer by Met haerlieder afgodery Hebben sy my vertoornt ghewis, Ick wilse wederom verwecken mits desen, Oock int ghene dat gheen volck en is. Aen een volc sot // haer toornich ontstellen Want door mijn gramschap, 't veyer ontsteken brant, En sal branden tot // in dat diepste der hellen Ende verslinden al het gantsche landt, Met sijn vruchten aen elcken kant, Ooc gront en plant // van alle bergen zwaer Al ongheluck dat wil ick op haer vellen, End' alle mijn pijlen verschieten aen haer. Sy sullen stil // van honger 'tleven eynden, Verslint worden van korts en snelle doot, Onder haer ic wil // der dieren tanden seynden En Slangen fenijn, van buyten salt zweert bloot Berooven haer, binnen de vreese groot, Ionghers, maeghden minjoot // suygh-kinderen en Mannen grijs, Ic wil seggen: waer zijn sy, ick sal scheynden Onder den menschen haer gedachtenis jolijst. Vermijd' ick niet // haer vyants toornige zonden, Die mochten werden stout, hooveerdigh quaet, Segghende, siet // ons macht is hoogh bevonden, Ten is al niet gheweest des Heeren daet, Want in dit volck en is doch gheenen raet, Noch ten verstaet, geen dingen groot noch smal: Och waren sy doch wijs, also dat sy verstonden, En wisten wat haer noch ontmoeten sal. Hoe sal alree // sulc dinck mogen geschieden, Dat haer duysent gejaegt werden van een? Ia voor twee // thien duysent sullen vlieden? Ist niet alsoo, om dat haer haren Steen Heeft verkocht? ja de Heere niet kleen Heefts alghemeen // overghegheven dan, Want onse Steen en is niet als den haerlieden, Daer zijn onse vyanden selfs rechters van. Haren Wijnstock is // van den Wijnstock mispresen Tot Sodoma, en vanden acker Gomorra, Haer druyven ghewis // zijn galle, end' haer besen Seer bitter haer wijn, fenijn, der Draken ja Galle der Slanghen verwoet int qua, Is sulcks vroech ende spa // by my verborghen niet, En verseghelt in mijn schatten gheresen, Die wraeck is mijn, ick wil vergelden, siet. Tot zijner tijt // soo sal haren voet sleeren, Want den tijt naeckt al van haer ongeval, Het haest subijt // herwaert, dat tot verseere Hen-lieden sal ontmoeten al, Want de Heer zijn volck richten sal, Over 'tghetal zijner knechten seer sacht, Sal hem ontfermen de Heer der Heeren, Want hy sal aensien, dat wech is haer cracht. Dat beyd' is wech // t'besloten en 'tverlaten, Waer moghen u alle haer Goden zijn? Werdet gesegh // waer is den Steen verwaten, Daer sy op betrouwden elck termijn? End' aten vetten Offer fijn, En droncken wijn // van den drancoffer groot, Laetse nu opstaen, end' u komen te baten, En beschutten nu in desen noot. Siet ghy nu dan // dat ick het ben alleyn En neffens my gheen ander God vailliant Dooden ick kan // en levende maken reyne, Slaen, en wederom heelen, en daer en kant Verlossen uyt mijn handt, niemant, Want ic mijn hant // wil heffen magnifijck Inden Hemel, ende wil int certeyne Segghen, Ick leve eeuwichlijck. Wanneer ick vry // sal wetten mijns sweerdts blincken, Ende mijn hant tot straffen grijpen moet, So wil ick my // weder, sonder bedincken, Wreken aen mijn vyanden met der spoet, En loonen die my haten onvroet, End' in dat bloet // wil ick al na den heysch Mijn pijlen laten sadt en droncken drincken Ende mijn sweert sal eten vleysch. Over 't bloedt root // van die verslaghen schandigh, Over die ghevanckenisse subijt, End' over 'tbloot // ondeckte hooft vyandigh Iuychet, verblijdt, al die zijn volck zijt Want hy sal wreken t'sijner tijdt, Breedt ende wijdt // 'tbloet syner knechten fijn, Hem aen zijn vyanden wreken, maer verstandigh Sal hy dat lant zijns volcx genadigh zijn. 