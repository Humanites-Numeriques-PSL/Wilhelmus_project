 DIe kort' Historie van t'Ioodtsch volck, den Israelijten, Die Alchior Hooftman Over den Ammonijten Holopherni heeft vertelt, Daer hy uyt toornigher spijten Om was aenden boom ghestelt Voor Betulien int velt. Dit volck is (seyde hy) Wt Chaldea gheresen, In Mesopotamy Ginghen woonen na desen, Want zy en wilden niet eenpaer Die Goden, noch oock dat wesen Haerer Vaderen aldaer In Chaldea volghen naer. Daerom verlieten zy Harer Vaderen zeden, (Die al veel Goden vry Hadden) dat zy aenbeden Souden den eeuwighen Godt Des Hemels: dus zy ghetreden Zijn van daer, en woonden tot Haram, nae haers Gods ghebodt. Om groote dierte straf Quamen (gheen uytghesondert) Sy in Egypen af, Daer zijn zy in vier hondert Iaren soo vermenight al, Dattet menigh heeft verwondert, Sy werden van een volck smal Tot een ontellijck ghetal. Maer doense den Coning Eypten in veel saken Swaerlijck doen wercken ging Aerde voeren, en maken Tychelen, om bouwen zijn Steden, dus met vyerigh haken Riepen tot haren Godt fijn, Die verlostes' uyt ghepijn. Gantsch Egypten hy sloegh Met plaghen swaer om draghen, Doen stieren haer ghenoegh D'Egyptsche door vertsaghen Wt den Lande, maer so saen Opghehouden zijn de plagen, Iaghen gingen haer om vaen, En weder in dienst doen gaen. Des Hemels Godt ontsloot De Zee ten selven tijden, Dat zy als mueren groot Daer stondt aen beyde zijden, En hy lietse op den grondt Daer drooghvoets door henen schrijden, En zy quamen ter dier stont Al daer van noch fraey ghesondt. Maer t'gantsche Heyrkracht fel Van die Egyptenaren In d'Zee verdronck seer snel, Soo veel als sy daer waren, Daer en bleef oock over gheen, Die hadde moghen de maren Voort vertellen, van sulck een Groot verderven int ghemeen. Dit volck door de Roo Zee Zijnde bin der Woestijne, Des Berghs Sina alree Logeerde daer met zijne Legher, int wilde ghebrocht, Daer ten voorighen termijne Noch gheen Mensch te woonen plocht, Noch hem oock onthouden mocht. T'bitter water werdt soet, Dat sy't wel drincken konden, Hemels broot overvloet Sy veertich jaer lanck vonden, Waer sy trocken wijdt oft breedt Sonder sweert oft pijl om wonden, Niemant en mocht sy doen leedt, Want haren Godt voor haer streedt. Behalven alleen, doen Het verliet die gheboden Sijns Gods, en datter coen Tot eenig' ander Gode, Als tot hem, is om bystant, Hulp oft troost henen ghevloden, Werden verslaghen met schant, En ghevoert wech uyt het lant. Maer alsoo menichfout Dat haer sulck sondich sneven Van herten heeft berout, Des Hemels Godt verheven Heeft haer jonstigh wederom Overwinninghe ghegheven Teghen haer vyanden dom, Int ghetal veel boven som. Teghen haer 'tveldt behieldt Niemant, die Cananite Coninghen al vernielt Hebben sy, Iebusite, Pheresijt, Hetijte me, Daer toe oock den Amorijte, Soo't de sterck' in Hesbon de, Nam haer landt en elcke ste. Het gingh haer altijdts wel, Als sy Godt haren Heere Niet en waren rebel, Want haren Godt haet zeere T'onrecht, end' heeft oyt gheloert Op sulck doen, t'haerder oneere, Sy zijn uyt haer lant ghevoert, En van veel volcken beroert. Die oorsake was, dat Sy niet hadden ghehouden Sijn gheboden, die plat Hy haer gheboodt, sy souden Daer altijdts wandelen in, Maer om datse niet en wouden, Moesten zy nae vreemder sin Dienstbaer zijn sonder ghewin. Ghekomen weder vry Zijn sy uyt der ellenden, Want tot haren Godt sy Haer neerstigh ginghen wenden, Dus in dit geberght sy haer Stelden weder al met benden En te Ierusalem daer Is haer heylichdom eerbaer. Mijn Heer vernemen laet, Of wederom dees lieden Hebben bedreven quaet, Soo sals' haren Godt bieden In ons handt anders en sal Ons niet dan schande gheschieden, Haren Godt sal voor misval Haer beschermen over al. Oorlof vrienden, dit was Seer Achiors vermonden, Daer hy om wierdt seer ras Ghebonden en versonden, Maer Gods troost viel hem niet mis, Doch streckt al des Schrifts oorconden T'onser leeringhe ghewis, Tot het een dat noodigh is. 