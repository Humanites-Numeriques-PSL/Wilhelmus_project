 VErblijdt Suydt, West, en Noordt, Met deses tijdts saysoene, Soo 't elck nu staet van doene, Als trompet was ghehoort Tot Zion van Hebroene, Soo trocken wy seer coene Met den klaroene, in Israel, Sonder ghequel // Daer wy seer snel, Vonden verciert, lustigh vol trouwen, Niemant en was daer rebel, Den Mey ginghen wy houwen, Seer lustigh om aenschouwen, Sijn vruchten smaeckten wel, Door 't Goddelijck bedouwen, Voor Mannen en voor Vrouwen. Onsen Mey fraey minjoot, Ghebloeyt op een Riviere, Is kostelijck en diere, Tis 't hout des levens bloot, Met also goe maniere, Bevrijdt al van dangiere, Als Balsemiere // sijn tacxkens al Breedt, en niet smal // Daer met gheschal De Voghelkens haer in gheneeren, En onder hem int dal, De dierkens vol afseeren, Die 't voedtsele begheeren Soo wie daer gaet, hy sal Sijn spijs' om niet verteeren, Niemandt en maghs ontbeeren. Onder den Meyboom sat In blinckende paruere, Een maeght schoon ende puere, Die van sijn vruchten at, Daer altijdts in figuere, Seer soet boven natuere, Wy van ghetruere // Den Wijn sy dranck, Diemen haer schanck // Soetelijck sanck Sy danck, haer Bruydegom eersame, Dat inden Lusthof klanck, 'sLams Bruydt was haren name, Sy verbreyde sijn fame, Want haer sijn liefde dwanck, niet te vreesen voor blame, In den Mey-tijdt bequame. Veel Amoreusheydt soet Saghen wy sonder schroomen, En 't en waren gheen droomen, By der Fonteyne vloet, Neffens de groene soomen Van 'slevens waterstroomen, Groeyende boomen // saghen wy staen, Met groene blaen // En vrucht ghelaen, Daer toe noch veel lustighe dinghen, Op Ierusalems baen, Maeghden en Ionghelinghen Van vreuchden daer opspringhen, Singhen // en Harpen slaen, Die al ter Bruyloft ginghen, En groen kranssen ontfinghen. Prince, doen riep den Gheest Met die Bruydt onverscheyden, En overluydt sy seyden, Komt al ter Bruylofts-feest, Al die wil, sonder beyden: Wie't hoort moet dit verbreyden, Maer bereyden // moet elck hem klaer, Niet onreyns daer // Magh komen, maer Al met die honden buyten blyven, Laet ons dees stemme waer Nemen, int herte schryven, Dat wy door des Gheests dryven, Als groen spruyten vruchtbaer, In Christum den Olyven Mey-boom, zaligh beklyven. 