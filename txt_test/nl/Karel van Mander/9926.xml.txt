 IN't Jaer hondert seven end' dertich Des Griecxschen rijcx playsant, Begoste regieren onbarmhertich Antiochus vailliant, Een groot end' fel Tyrant, Een boos wortel verwanich, Die t'Rijck Asia heeft, Was in hoochmoet vermanich, Ick maeck my onderdanich Al dat op Aerden leeft. Als Antiochus in sijn rijcke Soo gheweldich verscheen, Ded' hy vergaren autentijcke Seer veel krijchsvolck by een, End' wildese op leen In Egypten sonder sparen, End' creech tot sijn ghewin, Steden by groote scharen Van die Epyptenaren, Nae sijnen wille in. Als hy uyt Egypten soude comen Met den gheroofden schat, Quam voor Jerusalem sonder schromen End' hy nam in de stadt, End' ontheylichde, dat Heylichdom, tot verblooden, End' deed' wech nemen daer De tafel end' toonbrooden Liet menich Mensche dooden Met grooten jammer swaer. Den gulden Altaer tot sijner baten End' veel cieragie schoon, De kandelaer, bekers, schalen end' vaten, T'voorhangsel en de croon, Silver en goudt ydoon Dat voerde hy oock mede, En daer uyt roepen liet Gheboden vol onvrede, Door dat, met treurichede, Wast volck in swaer verdriet. T'silver van Antiochus ghecreghen In den Tempel voor buyt, Was achthien hondert centners geweghen, End' track haestelijck uyt, Hy nam voor een besluyt, Ick sal de Aerde maken Tot water met beschee, Dat men daer over sal gheraken Met schepen sonder staken, End' besaeyen de Zee. Twee Jaer nae desen was ghesonden. Al voor Jerusalem, s'Conincx Hooftman, onvertsaeght bevonden, Apolonium slem, Tweentwintich duyst by hem, Seyd' niet te zijne schadich, Wilden sy hem open doen, Maer hy handelde verradich, Wreed' ende onghenadich, Met haer op dat saysoen. Als hy de stadt nae sijnen wille In hadde ghecreghen ras, Sloech hy doot met grooten gheschille Dat in huys end' op strate was, End' ded' op t'selve pas De mueren gheheel raseren, D'huysen verbranden schier, Rooven ende plonderen, Vanghen ende persequeren, Wreedt ende buyten tier. Daer waren ghesleghen bin drie daghen Tachtentich duysent doot, By tachtentich vercocht, te beclaghen, Veertich ghevanghen bloot, Den borcht Davids minioot Ded' hy seer bemueren, Ley daer een boos rot saen, Die loerden ter selver uren Op die men sach vol trueren In s'Heeren Tempel gaen. Schilden, spiessen, en veel gheweere Roofden sy met der spoet, Deen't op den borcht t'haren begheere, Seer veel onschuldich bloet Wierdt daer ghestort onvroet, De Borgherije ghepresen Sach men vluchten by dien, Soo dat de stadt door desen Bewoont was, soo wy lesen, Van alle vreemde lien. Aniochus liet publieren Door t'gantsche Coninckrijck, Dat alle volcken souden vieren, Houden Gods dienst ghelijck, En deed' voor elck publijck Des Wets boecken verbranden, End' al die by de Wet Bleven, met goede verstanden, Brochte hy ter doot met schanden, Om haer vromicheyt net. De Coninck sandt oock eenen oude Man van Antiochia, Dat hy de Joden dwinghen soude, De Wet niet te dencken nae, En den Tempel met schae Ginck hy onreyn besmetten, Den woesten grouwel liet Op s'Heeren Altaer setten, Den Tempel, nae sijn Wetten, De Kercke Jovis hiet. Men sach daer in swelghen en brassen De Heydenen vileyn, Op Sabbath, noch vierdach niet passen, Noch ander feesten reyn, End' offerden ghemeyn Op den Altaer des Heeren Verboden offer vry, Maer de Joden met verseeren Droeghen cranssen ter eeren In de feeste Baecht. Twee Vrouwen waren met onvreden Voor den Coninck ghebracht, Om datse haer sonen hadden besneden, De welcke men bandt onsacht, De kinderen met macht Aen de borsten der Moeren, Door veel tormenten straf, Sach mense met beroeren Langst henen der stadt voeren, Werpen ter mueren af. Sommighe hebben haer uyt sorghen, Voor des Commer aenschijn, In holen end' speloncken verborghen, Om daer te houden fijn Des Heeren Wet divijn, Alst nu Philippus heeft gheweten, Heeftse, uyt s'Conincx ghebodt, Verbrandt en doot ghesmeten, Op den Sabbath, met vermeten, Als sy aenbaden Godt. Daer was een vroom Jode eersame, Eleazar bekent, Een Schriftgheleerde van goeder fame, Die Godt vreesde excellent, Dien braken sy met torment Den mont op met benouwen, Om dat hy nae den heesch Gods Wet niet en soud' houwen, Maer eten in elcx aenschouwen Verboden Vercken vleesch. Men hoorde hem vrymoedich belijden, Weet dat ick dit ghequel Al soude moghen gaen besijden, Wilde ick zijn rebel, End' verlaten Gods bevel, Maer tot een exempel verheuen Al voor die jonghe jeucht, Ick wil gheeren mijn leven Tot een slacht-offer gheven, Met blijschap ende vreucht. Daer wierden senen broeders ghevanghen, End' hare Moederme, Ghegheesselt met groot verstranghen, De Coninck sprack t'onvre, Verlaet ws Vadersze: Den Oudtsten heeft ghesproken Vrymoedich ter selver uer, Sy en sal van my ghebroken Niet zijn, t'is u ontloken, Dit viel den Tyran suer. De Coninck deed' daer haestich setten Ketels en pannen heet, Om sijn lijf te doen verpletten, Sneen uyt sijn tonghe wreet, Handen end' voeten ghereet Ded' hy hem oock af smijten, Nae des Schrifts uytlegh, Doen sagh men hem uyt spijten Met den vyere verbijten, Soo quam den eersten wegh. Den tweeden dede hy daer halen, Ende heeft hem ghevraeght, Of hy van de Wet wilde dwalen, Waer op hy heeft ghewaeght: Doet al dat u behaeght, Doen hebben sy ongheloghen De huyt al van sijn hooft Met den hayre afghetoghen, Handen, voeten af vloghen, Alsoo van't lijf berooft. Den derden brochten sy met pijne Aen de martelrije, Handen end' voeten gaf hy ten fijne, En de tonghe seer blye, End' sprack: al de leden die Ghy my, als nu zijt schendich, Sal Godt sonder verdrach My weder gheven behendich, Als ghy sult zijn elendich, Al in den laetsten dach. Den vierden hebben sy bloetgiere Als die ander ghevelt, Maer hy sprack seer goedertiere, Vrymoedich als een helt, Dit lijf, dat ghy hier quelt, Sal Godt hier naer verwecken Al tot des levens som, Maer ghy stout end' hartnecken, Sult dan moeten vertrecken, End' voor hem wesen stont. Den vijfsten heeft moeten aenveerden Dit lijden onghespaert, Maer hy bleef in een volheerden By s'Heeren Wet vermaert, End' sprack vry onbeswaert, Ghy zijt een Mensche machtich, Die seer gheweldich zijt, Maer ghy sult bevinden crachtich Gods straffe handt waerachtich, In alsoo corten tijdt. Den sesten sach men oock verwerven Dit lijden end' ghepijn, Maer alst quam dat hy moeste sterven. Seyde met woorden fijn, Weet dat wy schuldich zijn Aen al dit lijden swaerlijck, Waer door wy zijn verbaest, Ten sal u niet eenpaerlijck Altijts ghelucken claerlijck, Dat ghy teghen Godt raest. Den sevensten ded' hy presenteren Seer veel beloften schoon, Hadde hy willen blasphemeren, Verlaten de Wet ydoon, Een heer voor mijnen throon Sult ghy zijn autentijcke, Hebben bevel voortan, Maer sijn Moeder publijcke Trooste hem sterckelijcke, Bespotte den Tyran. De Moeder heeft sonder vertsaghen Tot sijnen troost ghepooght, Negen Maenden hebbe ick u ghedraghen, End' by drie Jaren ghesooght, End' veel moeyten ghedooght, Om u voor quaet beschermen, Daerom soo wilt doch ghy Over my ontfermen, En vreest gheen druckich kermen, Maer sterft uyt liefden vry. Lieve Moeder, en wilt niet peynsen, Dat ick den Tyran hier Ghehoorsaem ben, oft yet wil beynsen, Te breken Gods Wet schier Die Godt door Mosen fier, Onse Vaders heeft bevolen, Die te wandelen naer, Al moeten wy in holen Nu langst den lande dolen, Dit doen ons zonden swaer. Ick wil gheerne mijn lijf end' leven, Om mijner Vader Wet, Met mijne broeders overgheven, Tot Godt doen mijn gebedt, Dat hy sonder uytset Sijn knechten zy ghenadich, Maer ghy wreede Tyrant, Bloedtgierich end' moordadich, Ghy en sult onbeschadich Niet ontvlieden Gods handt. Als de Coninck dit heeft vernomen, Werdt hy ontsinnich gram, Liet hem martelen sonder schromen, Soo't hem te vooren quam, In't lijden te boven clam, T'heeft den Coninck verdroten, Dat hy soo was ghestraft, Soo is daer nijdt ghesproten, End' heeft sijn bloet vergoten, En hevet niet gheschaft. De Moeder heeft dit sien ghebueren Van haer sonen vroet, Maer sy moeste de doot besueren, Men vergoot oock hare bloet, Door den stouten hoochmoet Heeft hy verdruckt de Joden, Al door sijn gantsche landt, End' roeyde uyt Gods gheboden, En deed' dienen d'Afgoden, Teghen des Wets verstandt. Maer als de Moeder was verscheyden Met haren sonen al, Heeft Antiochus willen bereyden Een seer groot ongheval Over dat Joodtsche ghetal, Hy sprack, ick wils my moeyen, Want, siet, t'is mijn advijs, Dat ick't al sal uytroeyen, End' nerghens laten boeyen Dat Joodtsche volck propijs. Als Antiochus dit quaet onmatich Over de Joden sloot, Track nae Jerusalem obstinatich, Maer hem ontmoette bloot Een felle straffe groot, Van den Heere ghesonden, Die al sijn boos opstel Strafte ten selven stonden, Een nijpen heeft verslonden Inwendich vleesch end' vel. Noch en wilde hy niet cesseren Van't moordadich bedrijf, Maer Godt liet wassen, om sijn persequeren, De Maeyen uyt sijn lijf, End' met groot ongherijf Moeste hy de doot besueren, Met seer veel lijden stranck, Niemant ter selver ueren En coster by ghedueren, Dat hy soo seere stanck. Alsoo is ghestorven Gods lasterare Antiochus met smert, In de wildernisse met grooten vare, End' veel tormenten hert, Sijn vleesch heel verrot werdt, T'viel by stucken beneden, Aldus gaf hy den gheest, Philippus met hem ghetreden, Ginck hem ter Aerden besteden, Was voor den stanck bevreest. Oorlof broeders en susters verheven Het is nu tijdt om scheen, Hier hebdy Antiochus leven End' sijne doot by een, Dus laet ons al ghemeen, Door't gheloove crachtich, Aenroepen Israels Godt, En bidden hem eendrachtich, Dat hy ons make machtich Te doen nae sijn ghebodt. Gheest die u bidt. 