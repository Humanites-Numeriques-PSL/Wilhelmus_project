 HEt plach te zijn Als Christenen malcanderen saghen Met vreuchden fijn, Hoe staet t'ghemoet? was doe het vragen, En gauen vroet, malcander moet Om den Heer te behaghen, Hoe goet, hoe soet, als heunich vloet, Vloeyden daer des Gheests beken, T'hert werdt seer dicht, ghesticht, verlicht, Vyerich ontsteken Vreuchdich confoort Wast by malcander doens te wesen, D'een uyt Gods woort Heeft een Capittelken ghelesen, En d'ander sanck, een Liedt dat clanck, Om der Zielen ghenesen, Daer spranck, den dranck, uyt elcken ranck Aen den Wijnstock diuijne, Die berghen daer, dropen eenpaer Van soeten wijne. Maer nu eylaes Schijnt elck te wesen d'onversaetste, Nae dit gheraes, Van sijnen Naesten, op de quaetste Wijs oft manier, te spreken hier, Dit is nu t'eerste en t'laetste, Dit vyer, doodt schier, wel soo veel dier Edel ghecochte Zielen Als ter woestijn, door het fenijn Der Slanghen vielen. Maer ghy die draeght Als ghesalfd', eenen Christen name, Nae vrede jaeght, En verbreydt niemandts quade fame, Want dat verstoort liefd' en accoort, Dus mijdt laster en blame, Gaet voort, nae't woort, alsoo't behoort, Zijnt ergherlijcke leden Snijdt af, steeckt uyt, doet nae't gheluyt Van Christus reden. Maeckt ouerlegh, O Broeders, wilt considereren Hoe dat den wegh Des Heeren, die ghy moet passeren, Seer weynich tijdt, is sonder strijdt, Doch sonder reculeren, Met vlijt, doorlijt, volherdich zijt, En wandelt anders gheenen: Want daer en leyt, ter salicheyt Maer desen eenen. 