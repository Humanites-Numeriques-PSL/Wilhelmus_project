 OCh Godt ydoon, Wilt ons doch altijdt stercken, Wt uwen troon Wilt op u kinderen mercken, Wiltse ghemeyn Maken groot ende cleyn Van zonden reyn. Van zonden quaet Wilt ons, Heere, bevrijden, Dat ons wel gaet, Nu en ten allen tijden, Dat wy bequaem Doch prijsen al te saem Vwen heylighen Naem. V Name sien Wy, is hooghe van weerden Want alle knien In Hemel en op Aerde Buyghen voor dy, Daer en gaet niemandt vry, Hoe groot hy zy. De Berghen swaer Die groot zijn van ghestichte, Weeght ghy, dits claer, Heere, met een ghewichte, Die Zee met spoet Belet ghy, Heere goet, Haren stranghen vloet. De Aerde beeft Alomme in alle hoecken, En al wat leeft, Als ghyse comt besoecken, Des Menschen cracht Wordt door u groote macht Tot niet ghebracht. Hoet groot men schijnt Te wesen int vermoghen, Seer haest verdwijnt, O Heere, voor uwen ooghen, En maecktse ras Ghelijck ghesmolten was, Tot stof en as. Den stouten moet Sult ghy, Heere, verschrommen, Die op haer goet Verlaten, en haer rijckdommen, En Mammons slijck Beminnen al ghelijck, Meer dan u rijck. Men sal doch sien Dat sulcke wijse steruen Als dwase lien Die gins en henen swerven: Want als een blom Vergaen de lieden som, In haer rijckdom. Sy ligghen snel, Gaet ons Dauid ghewaghen, Vast in de Hel, De doot die moetse knaghen, Haer hulp verout, Die sy hadden aenschout, En vast betrout De Menschen moy In groot rijckdom gheseten, Vergaen als hoy, Soo ons Dauid laet weten: En worden saen Als de beesten die vergaen, Nae Schrifts vermaen. Ghelijck een wolck Die men henen siet drijuen, Soo vergaet dat volck, End' en moghen hier niet blijuen, Maer varen daer Henen int openbaer, Haer Vaderen naer. Met goe beschee Gaet Esaias ontdecken, Haer naeckt groot wee, Die't een huys aen't ander trecken, Met onrecht wint, En den Mammon soo bemint, Die is aerdtsch ghesint. Den rijcken Man Hadde veel goets en hauen, Hy moester van, In de Helle werdt hy begrauen, En badt met pijn Om een druppel waters fijn, Ten mocht niet zijn. Ghedenckt aldus, Sprack Abraham behendich, Dat Lazarus Voor u lach seer ellendich, In smerten siet, Met hongher en verdriet, Ghy en gaeft hem niet. Die haren schat In den Hemel vergaren, Die sullen dat Ghebruycken sonder sparen, Voor haer arbeyt Werdt haer ruste bereyt In eeuwicheyt. Dus wilt u vrient Doch van den Mammon maken, Dat hy u dient Om ten Hemel gheraken, Want weldaedt groot, Verlossen van den doot In den laetsten noot. Prince die hier Goet doen sonder verdrieten, Die sullen schier Ouervloedich ghenieten, Voor den Mammon Crijghen des leuens croon Voor haren loon. 