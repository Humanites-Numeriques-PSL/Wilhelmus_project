 Alle vleesch is hoy, na Schrifts belijdt, Cort is den tijt, van s'Menschen leven, Als bloem in't velt, ontploken wijdt, Moet hier subijt, sijn glory sneven, Wat is met den Mensche bedieven? Een uer en is hem niet ghegheven. Hoe langhe hy, sal leven vry, Sijn perck hebt ghy, o Godt beschreven. Dat oudt verbondt, is stervensnoot, End' nae den doot, wy al verwachten Noch eenen dach des oordeels groot, Daer werden bloot, alle ghedachten, Als Christus comt met sijn heyrcrachten, Sullen huylen alle gheslachten Der Aerden quaet, veel drucx toestaet, Al die den raedt, Christi verachten. Voor den rechtstoel Christi ydoon, Op den persoon, werdt gheen aenmercken, Die t'herte kent, sonder verschoon, Sal gheven loon, elck nae sijn wercken, Cracht en sal niet baten den stercken, Noch geen cloeckheyt den wijsen clercken, Recht oordeel claer sal openbaer, Strijcken aldaer, dat hooft der Kercken. Seer vreeslijck, Godt hem wreken sal Over t'ghetal sijner vyanden, Die de weerelt beminnen al, Want haren val, werdt groot ter schanden, Haerlieder vyer sal eeuwich branden, Haerlieder worm, die blijft voor handen, Rouwe, gheween, werdt daer ghemeen, Angst ende een knerssen der tanden. Dan sullen die rechtveerdich zijn, Vry van ghepijn, oft weeclaghen, Blincken ghelijck der Sonnen schijn, Met vreuchden: fijn, niet om ghewaghen, In't rijcke Gods nae haer behaghen, Onsterffelijcke croonen draghen, t'Lammeken soet, sal haer tot spoet, Der tranen vloet, van't aenschijn vaghen. Een princelijcke Majesteyt Heeft Godt bereyt, sijn uytvercoren, Dus is des loons groot onderscheyt, Vast toegheseyt, ende ghesworen, Tusschen die Godtloos Godt tegen sporen, En die hem dienen wedergheboren, Wat neersticheyt, men hier toe leyt, Gheenen arbeyt, en werdt verloren. 