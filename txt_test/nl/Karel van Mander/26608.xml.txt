 MIjn jock is soet, de Heere sprack: O menschen swack, laet u dit woort beraden, Wijckt van den quaden, Want tis voor't vleesch meer onghemack Met t'sondich pack, in s'weerelts boose paden Te gaen gheladen, Dan den Heere soet, de dienen met behagen, Want hy en doet, ons geen swaer lasten dragen, Op't onghemack der zonden past, Eerst wie veel brast, de maghe ouerlast, Vercort sijn daghen, S'Weerelts jock is swaer, en haer dienaer Crijght voor loon slaghen. Wat waeyt den dronckaert ouer t'hooft, Want hy berooft, van sinnen schijnt te wesen Veracht mispresen, Veel schuldich, maer weynich ghelooft, Somtijdts verdooft, ghewondt quaet om genesen, Noch bouen desen Slapen op de banck, daer men drinckt de ghelaghen, Oft gaen den ganc, door regen en sneeuvlagen. Noch zijnder die door haet en nijt, Sonder jolijt, met swaer verdriet altijt Haer herte knaghen, S'Weerelts jock is swaer, en haer dienaer Crijcht voor loon slaghen. De Gierighe jaghen nae schat, Ten helpt niet wat, sy al goets t'samen rapen Want Mammons knapen En zijn van gelt nemmermeer sat, Sorghe doet dat, sy niet en connen slapen, Maer nae meer gapen, Doch tot haer ghebruyck, sy't niet en derren waghen, Om uyt den buyck, den honger te verjagen, Menich hem in perijckel stelt, Met list, ghewelt, al om ghecrijghen gelt, Is meest het vraghen: S'Weerelts jock is swaer, en haer dienaer Crijght voor loon slaghen. Ten laetsten int oncuysche vyer Te branden schier, gheen soo arm katijuen: Want lichte Wijuen Maken soo menich man bijstier: Dan volghen hier, noch d'ongesonde lijuen, Qualijck beschrijuen Can men al geheel, de zonden en haer plagen Maer int Oordeel, de boose met vertsaghen Sullen van haer swaer weghen bloot, Ende haer groot, onverstandt in den noot Eendrachtich beclaghen, S'Weerelts jock is swaer, en haer dienaer Crijght voor loon slaghen. 