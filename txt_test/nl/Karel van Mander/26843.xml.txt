 DEn moedt wilt my ontsincken, Als ick tot aller stondt Op't voorleden leuen gae dencken, Dat ghy Heer by my vondt, Al langhe Heer ick u kende // Dat ende Leydt tot der Hellen grondt. Ick hebbe, och laes, bedreuen Veel quaets teghen u leer, Ick was vervreemdt van't leuen Dat uyt u is, och Heer, Ick stont in onghenade // den quade Hadde in my den keer. Den keer, is sweerelts wesen Was t'leuen quaet en boos, Iae sonder Godt ghepresen Was ick gantsch Goddeloos: Iae doot door mijne zonden // ghebonden Was ick van haer altoos. Aldus hebbe ick lanckduerich Weerelt en vleesch ghedient, Want ick sochte seer kuerich Te zijne des weerelts vrient, Wat boosheyt dat ick dede // T'was vrede Met dat Babels ingient. In ghenoechte en in weelden Sat ick in Babel vast, Wy droncken end' wy speelden, Doe hebt ghy my aen ghetast: Wt was al mijn vermoghen // bedroghen Was ick seere belast. Doe was ick seere verslaghen, Weenen dat was mijn lot, De conscientie quam claghen, Ick en hadde gheen vrede met Godt, Ick en wiste niet wat maken // Dan haken Om den Heere Zebaoth. Ick badt soo menich weruen Den Heere in mijnen noot, Dat ick niet en soude steruen De lichamelijcke doot: Maer dat hy my soude sparen // T'beswaren Der zonden was soo groot. Met claghen en met carmen Badt ick Heer om ghenae, Dat hy my wilde ontfarmen Met den Coninck Hiskia, En verlangen mijn daghen // Want slagen Quamen my toe hier nae. Doe hadt ghy medelijden In al mijn teghenspoet, Hoe was al u castijden Ghelijck een en Vader goet, Niet met mijnen verderuen // Beeruen, Begonst ick weder moet. Ick dacht, sonder berommen, Dickmaels in mijn gheween, Och Heere, mocht ick becommen, Ick soude uyt de Weerelt scheen, En u met herten vreesen // Nae desen Zijn in mijn ooghen cleen. Doe wilden mijn ghebeuren, Soo haest als ick ghenas, Dat ick ghelijck te veuren, Haer wederom ghelijck was, Maer ic dacht om mijn castijden // Benijden Singhen sy my seer ras. Mijn vrienden en mijn maghen Waren oock op mijn gram, Ten was niet haer behaghen Dat ick Godt te vreesen aennam: Maer sy hieldent voor verleyden // En seyden Dat van Godt niet en quam. Aldus liet ickse varen, Hielt my van haer absent, En sochte te vergaren Met Godt en zijn volck bekent, In sijne rechte koyen // Verstroyen Moeste ick doch in den ent. Och Medecijn der Zielen My ghenadich aensiet, Die ootmoedich voor u vielen, Die en verwierpt ghy niet, Als Maria Magdaleene // Onreene Was sy, soo Schrift bediet. Met den verloren sone Hebbe ick hongher ghesmaeckt, Wilt my ghenade jonen Want ick hebt al qualijck ghemaeckt Voor u, Vader vol eeren // Mijn cleeren Sijn wech, end' ick ben naeckt. O Heere, wilt my spijsen Met dat Hemelsche broot, Op dat ick mach verrijsen In een nieu leuen deuoot, End' wilt my daer in stercken // Mijn werken Zijn voor u naeckt en bloot. 