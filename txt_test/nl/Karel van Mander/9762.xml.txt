 MIjn hert is vol jolijt Inden Heere verkoren, Verhoocht is mijnen horen In hem, en ontdaen wijdt Is mijnen mondt al vooren Over die draghen tooren, Met verstooren // nijdigh op my, Vwen heyl by // die maeckt my bly, Daer en is vry // ten gheenen keere Niemant heyligh als ghy, Ghy zijt alleen, o Heere, Die daer zijt, maer wy teere Zijn wy yet, tis van dy, Gheenen troost isser meere Dan onsen Godt vol eere. Hoogh roemen en pochen sot Op Afgoden, ghy klercken Laet uyt den mont verpercken Dat oude, want een Godt Is die Heer, hy kan't mercken, En hy stoort sulcke wercken, Dat des stercken, boogh' op een kort Ghebroken wort // de swack' omgort Met sterckheyt, en om broodt ghegheven Zijn, die niet heeft gheschort, Daer teghen versaedt leven Hongherighe verheven, Tot dat sy onverdort, D'onvruchtbare baert seven, En vruchtbare moeten sneven. De Heere doodet, maer Hy kan levendigh stellen, Hy leydet in der Hellen, En weder uyt van daer, Hy gheeft armoedigh quellen, En rijckdom met versnellen, Neder-vellen verhooghen dan, Wt heffen van het stof hy kan, Die van nootdruft hier gaen sterven, Soo meenigh arm man Die inden dreck moet swerven Verhooght menighwerven, Onder Vorsten ghespan Laet hy hem sonder derven. Der eeren stoel be-erven. D'Aerd' is des Heeren al, Tis zijn werck, oock bewaren Sijn heyligher dienaren Voeten seer wel hy sal, Maer die Godtloose scharen In duysterheyts beswaren Moetmen varen // te niet ghedaen, Gheen krachten saen, daer en bestaen, Te gronde gaen, die met den Heere kijven, Hy sal een donder slaen Van boven op haer drijven, En zijn Oordeel verstijven Over al 'swerelts baen, Sijns Conincks macht sal blijven, Sijns Christ horen beklijven. 