 DEn Heyrlegher Israels, aen Elims watercant Is ghelogiert, met sijn tenten aldaer, Lustige palmboomen, staen daer seer trium- phant, En twaelf Fonteynen vloeyende claer, Op seuen groote berghen vruchtbaer, Schoon Roosen en Lelien bloeyen, De kinderen Syons daer, in verblijden haer Den Mey doet al vol vreuchden bloeyen. Den Meyboom tot Sion bloeyende met sijn vrucht Als Aarons roede, staet lustich fijn, Alle verslaghen herten, neemt hier uwe toe-vlucht Tegen den brandt, van s'middachs sonnenschijn Want al die onder zijn schaduwe zijn, Sieckte noch leet en mach haer schaden, Om niet sy drincken daer, heunich, melck en wijn Christus den Mey cant al versaden. In dat huys des Heeren, in Gods voorhouen groen Staen de gherechtighe vruchtbaer ghekeest, Gelijck de Palmboomen, ende gelijc daer doen Cederboomen in Libanons foreest, Voor gheen droogh Iaer en zijn sy bevreest, Haer bladeren groenen vol deuchden, Sy staen ghewortelt aent water van Gods Gheest, Christus den Mey doet al verjeuchden. De wilde woestijne nu als een lely staet, Want de heerlijckheyt van Libano soet Die is haer ghegheuen, en dat lustich cieraet Van Carmelus en Saron ouervloet, De Heydenen, voor't ghelooue vroet, Mach men Gods huysgenooten schrijuen, In den Olijfboom dragen sy vruchten goet, Christus den Mey doet al beclijuen. Die verloste van Iuda wortelen nederwaert En opwaert brenghen sy vruchten uyt, Maer alle Godloose van hooueerdigen aert Verdwijnen haestelijck als hoy oft cruyt Hoogh op de daken sonder virtuyt: Maer al die Christum reyn aencleuen, Dat zijn al boomen in s'Paradijs besluyt, Christus den Mey doet eeuwich leuen. O Princelijcke spruyten, wijnrancxkensnu ter tijt, In s'Meys saysoen, groeyt ende bloeyet vry, En ouervloeyt in vruchten, al tot des geestsprofijt, Want t'vleesch bloeysel gaet haest voorby Als aerdtsche bloemkens, die sien wy Verdwijnen door de Sonne stralich, Dus blijft tot den eynd' int eeuwich woort Christi, Soo sult ghy naemaels bloeyen salich. 