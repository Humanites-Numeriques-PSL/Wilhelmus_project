 KInderen van hondert Iaren, Die gheen tijdts en leeren deucht, Doend' altijts oft kinders waren, Sullen sterven onverheught, En zy sullen zijn vervloeckt, Daerom ist goedt datmen soeckt Rechte wijsheyt die verkloeckt. Daer en is doch niet bedreven, Op veel Iaeren t'hebben rom, Maer een reyn onbevleckt leven Is den rechten ouderdom, Wijsheyt wort ghereeckent maer, Voor het oprechte graeuw haer, En Gods vrees is wijsheydt klaer. Grijse hayren zyn een croone Der eeren, alsmense vindt Op die bane van die schoone Gherechticheyt weert bemint, Wijsheyt voecht den ouden wel, Maer als sulcken overspel Doet, dat is verdrietigh fel. Och tis heerlijck altijdts winnen In de kennisse Gods soet, Datmen door ghewoonte, sinnen Heeft die zijn gheoeffent vroet, Datmen wete inder daet Onderscheyt van goet en quaet, En altijds nae 'tbeste staet. Ghelijck wy hebben ontfanghen Gods gheboden wel bekent, Moeten wy met vast aenhanghen Hem behaghen tot den endt, Meer en meer voor zijn aenschijn, Daer in overvloedigh zijn, Goetwilligh sonder ghepijn. Die 'tharnasch, na Ahabs segghen, Aentrecken, en hebben niet Te roemen, maer die't aflegghen, Als 'tverwinnen, is gheschiet, T'harnasch Gods al hebben wy't Aenghedreghen langhen tijdt, Noch zijn wy al inden strijdt. Laet ons dencken, al ist sake Dat wy uyt Sodoma vlien, Den soutsteen is noch ons bake, Op dat wy niet om en sien, Laet ons vreesen gheen ghetergh, Maer wijcken tot onsen bergh Christus, nyt dees Werelt ergh. Den Vorst, den Prince, den rechten Voleynder des gheloofs, Late verwinninghe vechten, Al de ledekens des hoofts, Dat haer wordt toegheleydt De Croone der zalicheydt, Die de vroom' is toegheseyt. 