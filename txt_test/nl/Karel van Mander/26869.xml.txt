 O Godt van Hemelrijcke, Ghy zijt al onsen schuldt, Bewaert ons alghelijcke Door u ghenade mildt, End' wilt ons wijsheyt gheuen, End' sterckt ons met accoort // int woort Op dat wy moghen leuen, Als Christenen behoort. Vredich te leuen leeren Laet ons tot aller tijdt Ons nae den vrede keeren, Die naevolghen met vlijt, Dat wy wandelen puere Soo onsen roep ghenaemt // betaemt, Recht reyn nae de Schriftuere Vredich by een versaemt. Ghy zijt een Godt des vreden, Niet een Godt der tweedracht, Soo moeten al de leden T'hooft nae volghen met cracht, V lieden twist en discoorden, Als voor een slanghe quaet // verslaet, Recht nae des Heeren woorden, Bewijsent met der daet. Wilt met der daedt bewijsen. Laet blijcken vruchten goet, Dat de Weerelt mach prijsen V Hemels Vader soet, Laet lichten seer manierich V licht int openbaer, seer claer, Als maechden wijs vercierich, Volght u Bruyd'gom eenpaer. Laet ons vredich nae ganghen Dat hooft Christi voorseyt, T'verstandt gheuen ghevanghen In zijn ghehoorsaemheyt, Die Gods gheboden houwen Volght niet sijn eyghen hooft // verdooft, Segt ons Syrach vol trouwen Dat vry van hem ghelooft. Dat sout sijn cracht verlooren Moet uyt, soo Schrift ghewaecht, Dat suere deech al verlooren Moet worden al uytgheuaecht, Op dat wy mochten wesen Sonder schalckheyt en list // vol t'wist, Ontrecken bouen desen Van die de waerheyt mist. Die d'arghernisse aen rechten, Die stroyen quaet fenijn Daer deur des Heeren knechten Dickmael vererghert zijn: T'waer, nae Schrifts vermonden, Beter een Molensteen // niet cleen Aen sijnen hals ghebonden, Gheworpen in de Zeen. Sulck' arghelijcke leden Moeten, soo ick verstae, Van 't lichaem zijn ghesneden, Want sy doen groote schae, Sy zijn als die opbreken De watterdammen sterck // haer werck Wordt daer by vergheleken, Nae Salomons opmerck. Wat mocht doch Korach baten, Nathan, Abyron me, Datse Israel bouen maten Brochten in grooten onvre, Sy maeckten groote oproeren Teghen s'Heeren verbont // terstont, Maer leuendich sy voeren Al in der Hellen gront. Seba vol van pracktijcke, Die droech op Dauid nijdt, Heeft Israel autentijcke Verweckt tot eenen strijdt, Maecktese seer afwendich Al van den Coninck goet // den bloet, Quam oock noch seer ellendich In de doot met der spoet. Die heymelijcke steken Wonden haer seluen seer Ghelijck dat is ghebleken Aen Haman, en noch meer, Die Israel benoude, Maer loon hy van sulck dinck, ontfinck, Den boom hy om haer boude, Daer hy noch selue aenhinck. Balam schalck sonder misse, Gaf heymelijck raet, En stelde een aeghenisse Onder Israels zaet, Want Balack die sandt Vrouwen Int Legher opgherust // seer juyst, Daer deur quamen in rouwen Wel drie en wintich duyst. Prince, den twist wilt schuwen, Hebt tot vrede uwen sin, Zijt meer ghesint om spuwen, Dan om blasen daer in, Soo sult ghy niet verbranden Comt ghy hem niet te naer // voorwaer, In steden en in Landen Maket vyer groot misbaer. 