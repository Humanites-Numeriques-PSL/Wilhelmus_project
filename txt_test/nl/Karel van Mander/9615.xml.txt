 AL die om strijden hebben lust, Spoet u en wilt den hoop vermeeren, Als fraey Soldaten hoop vermeeren, Leght af alle dijn oude cleeren Van u eyghen wercken, omkeeren Moet ghy, en leeren, strijden in't veldt, Met den Coninck den Heer der Heeren, Die over al heeft groot gheweldt. Sijn baniere staet opgerecht Onder den Heydenen verheven, Comt zijdy Slaef of eyghen knecht Maeckt dat ghy hier zijt opgheschreven, De vryheyt sal u zijn ghegheven, Iae oock het leven, al waert ghy doodt, Wilt ghy hem ghehoorsaem aencleven, En ghelooven zijn woorden bloot. Sijn Basuynen die zijn ghehoort Over de werelt in alle hoecken, Comt al die wil, dus luyt zijn woort, Hy en wil gheen persoon uytsoecken, Maer al die willen sal hy vercloecken Alsoo zijn boecken, ghetuyghen klaer, Maer die hem dient, en mach niet roecken Hier op zijn leven, tis openbaer. Vader, Moeder, Wijf ende Kint, Suster en Broeders moetmen haten, Want wie yet boven hem bemint, Is hem onweerdigh wilt dit vaten, Maer die't om zijnen wil al verlaten, Het sal haer baten, seer vele, want Tot Coninghen al zijn Soldaten Croont hy in't nieuwe beloofde lant. Elck Krijghsman moet besneden zijn, In't verborghen wesen een Iode, Niet vleeschelijck de wapen dijn En zy, maer nae de Schrifts ghebode, Moet zy wesen machtigh voor Gode, Datmen uytrode // ende treft, Al wat hem hier in aller node, Teghen Gods kennisse verheft. Wilt in de macht, die Godt u gheeft, V lenden met de waerheyt stijven, Staet aenghetoghen met den kreeft Der gherechticheyt tot beclijven, Om t'Euangelium te drijven, Wilt altijdt blijven, gheleerst, gheschoeyt, Bekleet inwendigh uwe lijven Met de liefde, die vyerich gloeyt. De Hope der salicheyt wilt V tot eenen Helm opstellen, Grijpt aen voor alle dinck den Schilt Des gheloofs, als strijdtbaer ghesellen, Die vyerige pijlen der Hellen, Al sonder quellen // condt ghy subijt Daer me uytblusschen met versnellen, Loopt dus verduldich tot den strijt. Met tsweert des geests strijt onvertsaegt Gods woorden draegt, in sherten gronden, En ziet dat ghy in als behaeght Vwen Hooftman tot allen stonden, Die aertsche leden, t'lichaem der sonden, Doodt met veel wonden // nae den heesch, Wilt ghy een vroom heldt zijn bevonden, Doodt al de wercken van het vleesch. Wie dient, die neme zijn dienen waer, Wie over den Heyrlegher reene, Ghestelt is tot een wachter daer, Dat hy waerschouwe groot en cleene, Weest nuchterrn, waeckt alghemeene, Want sterck te beene // den vyant is, Wie buyten t'Legher gaet alleene, Als Dina wandelt onghewis. Princelijcke strijders vailjant, Volhert in dat ghy hebt begonnen, Tot dat ghy den laetsten vyant De doodt sult hebben overwonnen, Palm en Kroon salmen u jonnen, Men soud' niet connen bedincken vroet, Hoe ghy als de klaerheyt der Sonnen In't rijcke Gods sult blincken soet. 