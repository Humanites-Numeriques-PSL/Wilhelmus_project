 ICk ben bedroeft in mijn ghemoet, O Heere, wilt my verblijden, Mijn vleesch dat is soo traech tot goet, Maer ras in teghen-strijden, Dat quaet dat wort van ons wel gewrocht Maer eerst en ist niet ouerdocht Dat wy daeromme souden lijden. Als Adam int Paradijs was ghestelt, Hy heeft hem tot zonde begheuen, Hy en is, soo de Schriftuere vermelt, In sijn scheppinghe niet ghebleuen Gestoruen, verdoruen, noch heeft hy gemaeckt Eylacen, hem seluen van deuchden heel naect, En vervreemdt van't eeuwich leuen. Och Adam, wat hebt ghy ghewrocht Int Paradijs sonder deuchten, Ghy heb u in de doot ghebrocht, En ons int' selue versuchten: Wat batet ons, dat ons is bereyt Eenen tijdt der onsterffelijckheyt, Als wy brenghen doode vruchten. Dat boose saeyken dat is ghesaeyt, En int herte der Menschen ghecreghen, Daer deur, die natuer, gants is verdraeyt, En tot alle boosheyt gheneghen, Dat quade wast, en dat stoute groeyt, Van vele worden niet uytgheroeyt, Maer sy latent ouerweghen. Wy zijn met den seluen aert beswaert, Och Heere, ick moet u claghen, En maeckt my doch gheenen bastaert, Helpt my mijn swackheyt draghen, Vergheeft my, o Heere, mijn zonden boos, Door dijne ghenade grondeloos, Op dat ick u mach behaghen. Want sonder u en vermach ick niet, O Heere, wilt my ontfarmen, Met u ghenade my begiet, Gheeft handtreyckinghe den armen, Wilt my saen, in ghenade ontfaen, Ghelijck ghy hebt ghedaen, den Publicaen, Ghy aenhoordet al sijn carmen. Och Heere, al mijn ghebreken vervult, Wilt my ghenadich jonen, Want niemandt en isser doch sonder schult Onder alle u Heylighen schoone, In uwe Boden vindt ghy sotheyt, Hoe veel te meer in ons, alsoo Iob seyt, Die in leemen huysen woonen. Wie mach seggen ick ben van herten reyn, En suyuer van mijne zonden? Dat Hemelen en die Sterren ghemeyn Niet reyn en zijn bevonden, Hoe veel te meer zijn wy sonder deucht, Die boos en quaet zijn van onser jeucht, Heere nae u vermonden. Des Menschen herte en soecken is boos Van weghen sijner natuere, En tot alle quaet gheneghen altoos, Contrarie de Schriftuere, Alsoo men aen Cain, wel mochte sien, Die de zonde liet heerschappijen, Die daer ruste voor de deure. Onder alle die gheboren zijn Can hem niemandt rechtveerdich maken, (Wie segt) ick ben, wilt hooren mijn, Ontschuldich in alle saken, Gloeyende colen, dit vry ghelooft, Soude men verbranden op sijn hooft, Die soo voor den Heere spraken. Al was den Phariseus een Man Die de Wet wel hadde ghelesen, Als hy ginck om Godt te bidden an, Hy heeft hem seluen ghepresen, En danckte Godt int gheschieden, ras, Dat hy niet als ander lieden, was, Want hy wilde al beter wesen. Hy gaf oock thiende van al sijn goet, En vaste twee mael ter weken, T'is beter te vallen den Heere te voet, Beclaghende ons ghebreken: De Schrift seyt, ons gherechticheyt Is by een onreyn cleyt, met goet onderscheyt Van de Propheet gheleken. En geeft ons niet nae onse misdaet, O Princelijck Heere der heeren, In my en is doch niet dat quaet, T'goede moet ick van u leeren, Werpt mijn misdaet, quaet, int diepste der Zee, Gedenckt mijne schult, met gedult niet me, Dits, Heere, al mijn begeeren. 