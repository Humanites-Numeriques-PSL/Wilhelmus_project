 LIeve kinderen soet Gheeft ghehoor uwen Vaer, En leeft soo wel en vroet, Dat 't u wel gae eenpaer, Want dit is klaer, en waer, Den wille Gods des Heeren, Dat de Kinderen haer Vader houden in eeren. Al wat met goet vermaen De Moeder doet bevel, Wil hy hebben ghedaen Vanden kinderen snel, Wie synen Vader eert Wel met oprechten gronde, Den sulcken sal niet fel Ghestraft zijn om zijn zonde. Wie sijn Moeder eert, die Vergadert eenen schat Seer groot voor hem, en wie Sijn Vader eert, om dat Sal hy vreucht hebben sat, Van zijn Kinders na desen, Als hy sal bidden wat, Hy dan verhoort sal wesen. Soo wie dat goedertier Sijn Vader eert bequaem, Die leeft te langher hier, En wie dat om den Naem Des Heeren ghehoorsaem Is, aen sulck kindt oft soone De Moeder ten betaem Heeft eenen troost te loone. Soo wie den Heere vreest, Die eert oock vroech en laet Sijn Vader, en dient meest Sijn Ouders t'sijner baet, En houts' in sulcken graet Als oft waren zijn Heeren, Wilt met woorden en daet Vader en Moeder eeren. Oock met verduldicheyt, Dat over u hier naer Haren zeghen verspreyt, Want 'sVaders zeghen klaer Timmert de huysen, maer Des Moeders vloeck die weder Doet vallen teenegaer, En trecktse vlack ter neder. Wanneer ghy 't ghebreck siet Aen uwen Vader vry, Wilt hem bespotten niet Ten is gheen eere dy, Eerend' u Vader ghy Eert u selven als broeder, Maer schande groot u zy En ghy veracht u Moeder. Lieve kint helpt doch vroen V Vader, die behoeft In synen ouderdom, Noch hem niet en bedroeft D'wijl hy int leven toeft, En of ghy noch ten lesten Sijn kintsche wesen proeft, Nemet hem al ten besten. Oft ghy gheschickter zijt Hem daerom niet veracht, Want de weldaet en vlijt Aenden Vader ghewracht Die blijft in Gods ghedacht, En u sal goet ghebeuren, Al zijt ghy inder kracht Doch sondigh van natueren. Godt sal u inder noot Ghedachtich zijn propijs, V zonden kleen en groot Sullen ghelijckerwijs Als men voor Son het ijs Versmelten siet, verdwijnen, Sijn ghenade jolijs Sal u seer soet beschijnen. Wie zijn Vader verlaet Wort ghescheynt onghespaert, Wie zijn Moeder versmaet Oft met droefheyt beswaert, Tot zijner qualijckvaert Wort vervloeckt van den Heere, Kinders van goeder aert Onthout wel dese leere. 