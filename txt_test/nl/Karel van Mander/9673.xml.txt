 DAt wijs ingien, Salomon, die heeft sien gheschien, Ende heerschappien // over veel Iaren Onder de lien, Een groot ongheluck, want T'was 't onverstant, Paulus inder Galaten lant Oock wel bekant Dit ongheluck seer abundant Voort varen // t'scheen die scharen Betoovert waren. Broederes minjoot, Het onverstant is noch seer groot, By velen bloot // die niet en smaken T'verstandich broot, Maer vol twistigh abuys, Met groot ghedruys, Bouwen sy haer selven quansuys Een stadt oft huys In Sinear, maer al t'confuys Der spraken // in het maken, Sal 'twerck doen staken. Vrienden eerbaer, En weest niet onverstandigh, maer V herte naer // wijsheyt wilt keeren, Om nemen waer Wat daer, Gods wille zy, Dat woort Christi Woon' u in aller wijsheyt by, En singhet vry Gheestelijcke Liedekens ghy, Wilt 's Heeren // lof vermeeren, Malkander leeren. Want Broeders, ist Dat ghy vast blijft, en niet en mist Int verstant Christ // reyn van zeden, Ghy sult van twist Wel leven onghestoort, Haet baert discoort, End' haet komt uyt onverstant voort, Maer daermen hoort Verstaet, en doet des Heeren woort, Daer treden // de leden, Tsamen in vreden. Prins, altemet Als daer is een ergherlijck let, Des Heeren Wet // leert dat afsnijden, Dat suyver net Blijve 'tgheheele lijf, Dus Man of Wijf, Ghy die nu zijt vant overblijf, Houdt aen seer stijf, Al ist verdriet of ongherijf, Nae lijden // komt verblijden, Voor die vroom strijden. 