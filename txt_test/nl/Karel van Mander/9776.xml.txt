 NAe't Avondtmael devijne, Christus midden de sijne Staend', als ootmoedich knecht, Sprack met vriend'lijck aenschouwen, Ick ben, wilt dit betrouwen, Eenen Wijnstock oprecht. Tot des rancxkens ghenesen, Is mijn Vader ghepresen Den Bouwer wijs en goet, Alle ranck in my gheene Vrucht draghend' int ghemeene, Sal hy afsnijden vroet. Maer alle rancke weynigh Vrucht dragende hy reynigh En suyver maken sal, Op dat sy hem behaghe, En voorts noch vruchten draghe, Al veel meer int ghetal. Ghy zijt nu al te samen Gheworden reyn met namen, Om de wille van 'twoort, Dat ick u heb ghesproken, En dat ghy onghebroken Gheloovigh hebt ghehoort. Blijft in my en ick mede In u, want soo ter stede, Gheen Wijnrancke, ten zy Sy aenden wijnstock blijve, Gheen vrucht brenght te beklijve Van selfs 'sghelijcx oock ghy, Ten sy dat ghy blijft stadigh In my ghy kondt weldadigh Gheen vrucht ghebrenghen want Ick den Wijnstock verkoren Ben, ghy uyt my gheboren De rancxkens wel gheplant. Wie in my blijft eendrachtigh, En ick in hem waerachtigh, Die brengt veel vruchten, siet, want als u is ontoghen Mijn hulp, al u vermoghen Om yet te doen, is niet. Wie niet in my volheerdigh En blijft, als mijns onweerdigh Hy wech gheworpen wort, Ghelijck de Wijngaert rancke, Die vergaend' als de krancke, Afghescheyden verdort. De sulcke men vergaren Dan gaet, en sonder sparen T'samen werpen int vyer, Daer sy moeten verbranden, Met pijne swaer, vol schanden, Gheschrey, en droef ghetier. Ist dat ghy vast ghebonden In my blijft t'allen stonden, Mijn woorden neffens dien Blyven u die int midden, Der herten, wat ghy bidden Wilt, sal u dan gheschien. Daer in wort mijnen Vader Ghe-eert dat ghy te gader Vruchten brenght overvloet, En dat ghy soo by desen Mijn Iongheren gaet wesen, In mijn gheboden soet. Ghelijck mijn Vader blijde My lief heeft t'allen tijde, Soo groote liefde klaer Draegh ick u desghelijcken, Och blijft doch, sonder wijcken, In mijnder liefd' eenpaer. Ist dat ghy mijn gheboden Houdt, ghy blijft onghevloden Dan in mijn liefde vast, Ghelijck ick int volbringhen Oock houde alle dinghen, Wat mijn Vader belast. En ghelijck ick ootmoedigh Blijf in sijn liefde gloedigh, Dits u van my gheseyt, Op dat mijn blyschap blyve In u, en dat beclyve V blyschap seer planteyt. Dat u blyschap volkommen Zy, dat is, t'eender sommen, Siet, mijn ghebodt alsnu, Ghy sult met reyne sinnen Malkanderen beminnen, Ghelijck ick dede u. Siet, Broeders, dits de mate, En hebben vroegh en late Hier aen ghenoech te doen, Te rechte wy ons sullen Voeghen, om te vervullen, Als Christen rancken groen. 