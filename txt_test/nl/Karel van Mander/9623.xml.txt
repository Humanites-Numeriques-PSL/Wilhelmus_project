 AL die daer zijn beladen Met hare sonden swaer, Door leedtwesens ghepijn, Te gaen wordt haer gheraden Tot Christum, want hy haer Roept, als goet Medecijn, Komt in mijn jock end' lijn, End' in mijn schole leeren, Sachtmoet ende ootmoet, Soo sal dan t'uwaert keeren Der Zielen ruste soet. Neemt op 'sHeeren geboden, T'goet jock, door onderscheyt, Der kennisse, als die Nu te recht zijt ontvloden s'Weereldts onsuyverheydt, Der zonden slavernie, Laet die gheen heerschappie Meer over 't lichaem drijven, Verwinnet quaet met goet, So sal in u beklijven Der zielen ruste soet. Niet en hebben sy vrede, Die daer woest ende wildt Godloos leven rebel, Ghelijck de Zee sy mede Niet konnen zijn ghestilt, Maer die Godt vreesen wel, End' houden sijn bevel, Vrede komt haer beneven Als eenen watervloet, Soo dat haer wordt ghegheven Der Zielen ruste soet. Als 't herte gantsch is veligh Van boosheydt int ghemeyn, End daer in is gheplant Gods woordt zuyver ende heyligh, Soo wordt dat herte reyn, Iae ghemoet ende verstandt, Door het gheloove, want Die 't woordt oprecht bewaren, Worden daer door ghevoedt, Gods Gheest sal in haer baren Der Zielen ruste soet. Vwen lust zy, o Menschen, Aen den Heere minioot, Die u dan gheven sal Wat u herte mach wenschen, Dus uwe weghen bloot Wilt hem bevelen al, End sonder veel gheschal Zijt stille, ende wachtet Op hem, wat dat ghy doet, Op dat ghy soo betrachtet Der Zielen ruste soet. Al door een Zuydich waeyen Van dat nieu Testament, T'herte scheurt ende beeft, Met een vyerigh doorlaeyen, 'sHeeren Gheest daer ontrent Gheerne sijn plaetse heeft, Dan komt de Heer en gheeft Een stille sachte suygen, Daer siet men den Gheest vroet Met sijn krachten betuygen Der zielen ruste soet. Niet meer leeren oorloghen En sal het volck nu voort, Maer vry end' onvervaert Sal een yeghelijck mogen Woonen met goet accoort Onder zijnen Wijngaert, En Vygheboom vermaert, Die soecken moghen vinden Vrucht, end' schaduw' behoedt Onder Syons beminden Der zielen ruste soet. Ghy Dochteren ydoone Van Ierusalem, siet, Den Bruydegom, die seyt, En wecket niet mijn schoone Bruydt, noch en roertse niet, Die in mijn armen leyt, End' in de roosen weydt, Gheduerende de quale Van tribylacy gloet, Op datse niet en fale Der zielen Zielen ruste soet. Haghel werd in den woude, Soo spreeckt de Heere, maer Mijn volck sal woonen vry In des vreeds huysen boude, In stoute rust, al waer Eeuwighe stilte zy, Onsen vrede is hy, Die vrede heeft verkreghen Aent Cruyce met zijn bloet, In hem is gantsch gheleghen Der Zielen ruste soet. Eenen Gheest stil end' sachtigh, Daer med' moet zijn verciert, Nae 'sHeeren wil end' lust, De Mensche, die eendrachtigh. Onsienelijck logiert Int herte wel gherust, Daer gherechticheyt cust Den Vrede, en daer Trouwe Goetheydt komt te ghemoet, Daer spruyt in die landouwe Der zielen ruste soet. T'is recht, by onsen Prince, Druck te verghelden fel, Die u bevroeden saen Hier in 'swerelts province, Maer ghy die lijdt ghequel, Hoort Paulus soet vermaen, Ghy sult (seyt hy) ontfaen Met ons ruste ghepresen, In Gods Rijcke met spoet, Dus in volkomen wesen Der zielen ruste soet. 