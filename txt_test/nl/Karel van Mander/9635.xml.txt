 BEdrieghelijcke gheesten, Om eer en aerdtsch profijt, Verwecken veel tempeesten, Oproer, vervolgh, en strijdt, Nu in desen laetsten tijdt. Met Godsdienstigh versieren, En schijn-heylighen klap, Op Symons wijse, stieren Sy groote koopmanschap, En volghen Balaams stap. Aldus sy hun gheneeren, En leven weeldich, doch De Werelt oyt was gheeren Ghepaeyt met sulck bedrogh, En dit gheschiet haer noch. De leughen ist gheresen Of sy de waerheyt waer, Iae sy roemt haer te wesen D'oprechte waerheyt klaer, De werelt ghelooft oock haer. T'heyligh woort van den Heere Wort grouwelijck veracht, Men schelder Ketters leere, Daert alles door ghewracht Is, en door bestaet in kracht. Twoordt Gods is groot van waerde, Tsal eeuwigh blijven staen, Nochtans Hemel en Aerde Sullen met vyer verdaen Worden en gheheel vergaen. Maer die Godts Woort ontfanghen Int herte wel bereyt, Den wille Godts aenhanghen Naer 'twoordt, met goet bescheydt, Blijven in der eeuwicheydt. Hoe wil elck niet verwerven Dees medecijne soet? Die teghen t'eeuwigh sterven Soo krachtigh is en goet, Dats' eeuwigh leven doet. Tis wonder boven wonder, En jammerlijck verdriet, Dat yeghelijck bysonder Naer desen rijckdom niet Al vlijtigher om en siet. Hoe haestmen hem soo henen, Int duyster nae den doot? Waer voor is doch verschenen Een licht voor elcken bloot, Alsoo heerlijck schoon en groot Dit licht alleen den pueren Godsdienst oprecht beveelt, Maer die op Creatueren Betrout, oft eert een beeldt, Gods eer' hy berooft en steelt. Vergheefs zijn ander Boecken, Die leeren Mensch instel, Maer Weduwen besoecken En Weesen int ghequel, Met bystant, behaeght Godt wel. Daer toe hem gantsch ontrecken Van swerelts lusten al, Met haer zondighe vlecken, Want dief' aenhangt, hy sal Oock komen met haer ten val. Men mach int landt gebruycken Hier der zielen lusthof, De soete kruyden ruycken, Des zy den Heere lof, Dus laet ons niet wesen slof. En laet ons de ghenade Gods niet versuymen, maer Wel waernemen ghestade In hem te volghen naer, Want zijn jock en is niet swaer. Of als Caphernaijten Ons oock den wee toecoemt, En een ghelijck verwijten, Want ten baet niet gheroemt, Of Christen te zijn ghenoemt. Vriendt heeten oft reyn Maeghden, Wat helpet, soo wy schier Den Bruydegom mishaeghden, Oft waren vonden hier Sonder Bruylofts kleedt oft vyer? Wy zijn doch menichvuldigh Ghewaerschout al ghenoegh, Dus laet ons dan verduldich Handt houden aen den ploegh, T'omsien is altijdts te vroegh. 