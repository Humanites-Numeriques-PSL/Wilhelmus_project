 O Christus Godt Heere van grooter waerden, Suyver Lammeken soet, Ghy zijt in't vleesch verschenen op der Aerden Met alsoo groot ootmoet, Ghy hebt dat eeuwich goet, V heerlijckheyt verlaten, V volck selve besocht, Die in sdoots schaduw' saten, Wt liefden haven maten, Den mensche dier ghecocht Ghy waert gheboren o Coninck groot van machte, In Bethlehem Juda, Van eener Maghet ootmoedich van ghedachte Die voor Godt vandt ghenae, Gheheeten Maria, Al in een stal van beesten, In armoede aldaer, O Godt Vader der Gheesten, Men maeckte niet veel feesten Met uwen Soon eerbaer. Want daer en was geen plaets in de herberghe, Om den Heere t'ontfaen, Ootmoedich Lam, sachtmoedich, vry van erghe, Hoe zijt ghy voorghegaen, Die boodtschap werdt ghedaen, Niet aen seer groote Heeren, Maer aen Herderen slecht, O Menschen wilt u keeren Tot Christum, ende leeren Ootmoedich zijn oprecht. Simpel en slecht quam oock uwen voorbode, Niet in cleederen sacht, Coninck ghy, die ghelijckt te zijne Gode Gheen roof en hebt gheacht, Tot Nazareth volbracht, In u heylich lichame, Hebt ghy menighen dach, V ouders ghehoorsame, Daer doch in uwen Name, Al haer salicheyt lach. Gheen hooghe wijse noch edel geboren, Van der weerelt gheeert, En hebt ghy tot Apostelen vercoren, Maer Menschen ongheleert, Aldaer ghy hebt verkeert, Hebt ghy visschers ghevonden, Ter Galileescher Zee, Die u ten selven stonden Volchden nae dijn vermonden, End' lieten haer gheree. V wandelinghe was vry onverbolghe Al in vernedertheyt, Al waer ghy gaet (sprack een) wil ick u volghe Maer ghy hebt hem gheseyt, Vossen hebben planteyt Holen, de voghelen nesten: O Coninck goedertier, In dees Aerdtsche ghewesten En hadt ghy niet ten besten, Om t'hooft te rusten hier. Satan ginck u al sijn rijcken vertoonen Maer ghy en achtes niet, Als u de Menschen Coninck wilden croonen Ghy zijt ghevloden, siet, End' alst oock is gheschiet, Dat u Jongheren keven, Om de meeste te zijn, Ghy hebt henlien ghegheven, Aen u ootmoedich leven, Een goet exempel fijn. De weereltlijcke Coningen heerschappen, Heeren zijn sy ghenaemt, Maer al die willen volgen u voetstappen, Al sulcx niet en betaemt, Want ghy om dienen quaemt, Niet om ghedient te wesen, Noch is dit u vermaen, Wort niet om hoogh gheresen, Die Heydenen nae desen Seer in de weerelt staen. Ghy loefdet den Vader, dat hy liet weten, Cleynen (die ghy bemindt) Van't Hemelrijcke die hooghe secreten, Ghy seght, wie als een kindt Ootmoedich is ghesint, Int Hemelrijck de meeste Is desen excellent, Die arme zijn van gheeste, In die Hemelsche feeste Sijn erfghenaem bekent. Coninck van Zion, ootmoedich van zeden, End' sachmoedich vermaert, Ghy quaemt op een Ezelinne ghereden, Te Jerusalem waert, Wt ootmoedigher aert, d' Apostelen haer voeten Ghewasschen boven dien, Daer doch in uwen soeten Heylighen Name moeten Haer buyghen alle knyen. Doen u wel vreucht hadde moghen gebeuren Hebt ghy verdreghen smaet, Gheesselen, slagen, smerten en doleuren, Al voor onse misdaet, Die krijchslien opstinaet V een croone op stelden Van doornen seer fel, V beschimpten en quelden, Haer lasteren en schelden Hebt ghy verdreghen wel. Jae tot die doodt, die doodt des cruycen schandich Ghy u ootmoet beweest, O Heer der heerlijcheyt seer goederhandich Ghy storft ende verreest, Daer door, alsoo men leest, Sitt ghy vry van verseere, Nu aen Gods rechterhandt, Ghecroont met prijs end' eere, Ghy hebt met snellen keere, Verwonnen triumphant. Prince, grontsteen van den heylighe Tempel Vast in den Geest gheplant, Ghy zijt in ootmoet ons een recht exempel Maer ghy doet wederstant Den hooveerdighen, want Ghy haet alsulcke quade, Maer die ootmoedich blijft, Die gheeft ghy u ghenade, Dat sijn Ziele ghestade Vol rusten wel beclijft. 