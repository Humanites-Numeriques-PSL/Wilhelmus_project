 GHevallen, ghevallen is by desen, Alsoo wy lesen, de Babylon, Die opghepronckt sat hoogh ghepresen, End' hadde een wesen, van goet te doen, Ic en ben geen weduw', was haer bemoen Nu isse ghevallen, end' niet met allen En ghelt haer ware, op dit saysoen. Een ander stemme hoorde ick ydoone, Van sHemels throone, segghende claer, Scheyt u mijn volck van haren persoone, Dat ghy te loone, niet en crijcht voorwaer, Noch mede en deelt van haer plagen swaer, Want hare zonden, zijn nu ten stonden, In ghedachte comen voor Godt eenpaer. O Babel stadt hooghe verheven, Hoe moet ghy beven, op desen tijdt, Ghy saett goecroont op d'Aerde beseven, Maer nu verdreven sonder respijt, V verwoestinghe merckt elck subijt, Soo dat ghy onreene, worden ghemeene Nu een bewaringhe des Satans zijt. Ghy waert verciert met dierbaer saken, Purpur, scharlaken, silver, vergult, Den roock uwes brents sal vyerich blaken, Dus sonder slaken, beweent u schult, Den cop der boosheyt met fenijn vervult, Ghy hebt geschoncken, dat de lieden droncken Is op u verdobbelt niet onghedult, Die Cooplien der Aerden droeffelijc clagen, End' rouwe draghen, over al in 't bree, End' die daer voeren in de selve daghen, Om haer behaghen, met schepen ter Zee, Die roepen over haer luyde wee, Wy zijn autentijcke gheworden rijcke, Door haer hanteringhe, wel t'onsen lee. In hout, ijser, steen, metael yvooren, Canneel, marmoren, was u cieraet, In u was gevonden, om vreuchts orbooren, Peeren, tresooren, nae ws herten raet, Ende oock soo menighen Afgodt quaet, Die in allen steden, werdt aenghebeden, Door valsche leere end' ydelen praet. Sy hebben haer tonghen quaet van perten, G'eten van smerten end' boos opstel, En dochten quaet in hare herten, Om te verterden die van Israel, Haer voeten loopen tot den quaden snel, Om bloet te storten, sy haer opschorten, Tot verstooren end' verderven fel. Haer kele is als een graf ghebleken, Daer in is versteken, der Propheten bloet, Datter ghestort is, nae Christus spreken, Hy valt wel wreken, in sijn oordeel vroet, In een ure is verwoest soo groot een goet, Die als een Coninginne, sat in ghewinne, Is nu gheworpen in de helsche gloet. Wt den mondt des Draecx end' oock der beesten, Liepen drie gheesten, den Vorsschen ghelijck, Roepende wrake, door veel tempeesten, End' noon ter feesten, de Coninghen rijck, Vergarende haer seer autentijck Tot eenen strijde, vervult met nijde, Haer vleesch werdt spijse der Voghel publijck. Daerom sullen haer plaghen met eenen End' groot vercleenen op eenen dach Comen, de doot, hongher en weenen, Haer ijdel meenen, men faelgeren sach, Want Godt is sterck, diese oordeelen mach, Die sat in weelden, met vele beelden, Light in't vyers poel sonder verdrach. Oorlof broeders end' susters eendrachtich, Dus houdt waerachtich des Heeren woort Schuwt Babels leven en leere crachtich, Want sy onsachtich, Gods volck verstoort End' sy gaet altijts in boosheden voort, Sonder cesseren, men haer blameren Den Heer end' sijnen Tempel hoort. 