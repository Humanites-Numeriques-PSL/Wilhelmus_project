 AL die daer zijn beladen Met hare zonden swaer, Door leetwesens ghepijn, Te gaen wort haer gheraden Tot Christum, want hy haer Roept, als goet Medicijn: Comt in mijn jock end' lijn, End' mijn schole leeren, Sachtmoet ende ootmoet, Soo sal dan't uwaert keeren Der Zielen ruste soet. Neemt op s'Heeren gheboden, T'goet jock, door onderscheyt Der kennissen, als die Nu te recht zijt ontvloden S'weerelts onsuyverheyt, Der zonden slavernije, Laet die gheen heerschappije Meer over t'lichaem drijven, Verwinnet quaet mer t'goet, Soo sal in u beclijven, Der Zielen ruste soet. Niet en hebben sy vrede, Die daer woest ende wilt Godtloos leven rebel, Ghelijck de Zee sy mede Niet connen zijn ghestilt, Maer die Godt vreesen wel, End' houden sijn bevel, Vrede comt haer beneven, Als eenen water vloet, Soo dat haer wort ghegheven Der Zielen ruste soet. Als t'herte gantsch is veylich Van boosheyt int ghemeyn, End' daer in is gheplant Gods woordt suyver end' heylich, Soo wort dat herte reyn, Jae ghemoedt end' verstant, Door het gheloove, want Die t'woordt oprecht bewaren, Worden daer door ghevoedt, Gods Gheest sal in haer baren Der Zielen ruste soet. Uwen lust zy, o Menschen, Aen den Heere minioot, Die u dan gheven sal Wat u herte mach wenschen, Dus uwe weghen bloot Wilt hem bevelen al, End' sonder veel gheschal Zijt stille, ende wachtet Op hem, wat dat ghy doet, Op dat ghy soo betrachtet Der Zielen ruste soet. Als door een Zuydich waeyen Van dat nieu Testament, T'herte scheurt ende beeft, Met een vyerich doorlaeyen, s'Heeren Gheest daer ontrent Gheerne sijn plaetse heeft, Dan comt de Heer end' gheeft Een stille sachte suyghen, Daer siet men den Gheest vroet Met sijn vruchten betuyghen Der Zielen ruste soet. Niet meer leeren oorloghen En sal het volck nu voort, Maer vry end' onvervaert Sal een yeghelijck moghen Woonen met goet accoort, Onder sijnen wijngaet, End' Vijgheboom vermaert, Die soecken moghen vinden, Vrucht end' schaduw behoet, Onder Zions beminden, Der Zielen ruste soet. Ghy Dochteren ydoone Van Jerusalem, siet, Den Bruydegom die seyt, En weckt niet mijn schoone Bruydt noch en roertse niet, Die in mijn armen leyt, End' in roosen weyt, Gheduerende de quale Van tribulacy gloet, Op datse niet en fale Der Zielen ruste soet. Haghel werdt in den woude, Soo spreeckt de Heere, maer Mijn volck sal woonen vry In des vreeds huysen boude, In stoute rust, al waer Eeuwighe stilte zy, Onsen vrede is hy, Die vrede heeft vercreghen Aen t'cruyce met sijn bloedt, In hem is gantsch gheleghen Der Zielen ruste soet. Eenen Gheest stil end' sachtich, Daer med' moet zijn verciert, Nae s'Heeren wil end' lust, De Mensche, die eendrachtich Onsienelijck logiert, In't herte wel gherust, Daer gherechticheyt kust Den vrede, en daer trouwe Goetheyt comt te ghemoet, Daer spruyt in die landouwe Der Zielen ruste soet. Noch een ruste bequame Is voor Gods volck present, Beter als in Canaan, Maer in des Heeren Name Soo wie hem recht bekent, Sonder wijcken daer van, Sijn hope worden can Levendich ende crachtich, Met s'Heeren vrede goet Naemaels te zijn deelachtich Der Zielen ruste soet. T'is recht, by onsen Prince, Druck te verghelden fel, Die u bedroeven saen Hier in s'weerelts province, Maer ghy die lijdt ghequel, Hoort Paulus soet vermaen, Ghy sult (seyt hy) ontfaen Met ons ruste ghepresen, In Gods rijcke met spoet, Dits in volcomen wesen Der Zielen ruste soet. 