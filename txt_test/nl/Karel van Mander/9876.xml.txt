 WEl saligh blijckt Die Mensche, die tot geenen Iaren Niet af en wijckt Tot den raet der godtloose scharen, End' hem selven pijnt te bewaren, Vander sondaren, wegh eenpaer, En dat hy klaer, niet en sit, daer Dit onreyne spotters vergaren. Maer synen lust Heeft in Gods Wet, die onbesweken Ghestadigh rust, In zijn herte vyerigh ontsteken, En dagh en nacht daer van gaet spreken, Die is gheleken na 'tverstandt, Een boom playsant // die staet gheplant Vast aen den kant // der waterbeken. Die altijdts gheeft Sijn vruchten tot synen saysoene, Vry onghesneeft Staen zijn bladeren altijdts groene, Al wat hy vooren neemt te doene, Om hem te spoene 'tgheluckt al fijn, Maer soo en sijn // in gheen termijn, De godloose Menschen seer koene. Maer sy zijn wel Even ghelijck het kaf bedeghen, Dat den wint snel Verstroyt, en niet en mach staen teghen: Daerom al die nae 't vleesch gheneghen, Godloosheyt pleghen, en moghen saen Vry onbelaen // niet blyven staen, Int oordeel Gods sonder beweghen. Insghelijcks al Die sondaren niet en verstijven, Om int ghetal Met die rechtveerdighe te blyven, Die oprechte Mannen en Wijven, God om beklyven haren wegh kent, Maer den wegh blent // vergaet present, Van al die godtloosheyt bedryven. 