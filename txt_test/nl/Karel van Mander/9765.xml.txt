 MEt Israel te Mara, Helpt my, o Heer voorby, Als een Dochter van Sara, Door het gheloove vry, Gheeft my // dat ick sachtmoedigh, Met eenen stillen gheest, Verciert zy overvloedigh, In wel doen onbevreest. Al die voorby passeren, Mijn smerte doch aensiet, Ofmen daer compareren By mach eenigh verdriet, Ick liet // voor 'swerelts sonden, Mijn leven met ghedult, Doch was in my bevonden, Noyt gheen misdaet oft schult. Reyn Lammeken verheven, Lof zy u menighfout, Mijn licht, mijn troost, en leven, In 'sWerelts doncker wout, Groen hout // die self door lijden Volkomen zijt, ock doet In lyden my verblijden, Maeckt al mijn bitter soet. Ick en ben sulcken gheenen Priester, die niet en kan Melydigh zijn met eenen Yeghelijcx swackheyt, dan Vry van // sondighe daden Ben ick in als besocht, Tot my, stoel der ghenaden, Men vry oyt komen mocht. Treckt my met groot verlanghen, Heer, dat ick tot u gae Vrymoedich, om t'ontfanghen V barmherticheyt, jae Ghenade laet my vinden Ter noot op elck saysoen, Och mijns herten beminden V hulp heb ick van doen. Ghenoeghen wilt u laten Met mijn ghenade groot, Verslaghen krancke vaten Troost ick in haren noodt, Ter doot // toe blijft ghetrouwe In mijn wesens begin, Ghy krijght noch vreucht nae rouwe, T'sterven werdt u ghewin. Een dinck doet my verwerven Oock troost int ghemoedt mijn, Dats in leven en sterven V eyghen, Heer, te zijn, Och dijn, woordt ongheloghen Vertroost al mijn verstandt, Dat ghy boven vermoghen Bekoren laet niemandt. Neffens alsulcke slaghen Maeck ick den uytganck snel, Op dat ghy soudt verdraghen Dit kort lijdens ghequel, Merckt wel, tis niet uyt nijde, Beproef ick hier oft daer Mijn kinders, ick kastijde Die ick lief hebbe maer. Ick weet het is de waerheyt, O Heer seer goedertier, T'castijden dunckt my swaerheyt In dit kort leven hier, Maer schier, het sal na desen Gheven vreedsame vrucht, Van gherechtighen wesen, Daer men niet meer en sucht. Al u sorchvuldigh waken Werpt hier int aersche dal Op my, ick sal wel maken, Besorghen u van al, Ick sal, verlossen komen V, die in lijden zijt, En niet laten den vromen. In onrusten altijt. Noyt gront om op te bouwen, Soo goet, die my wel past, Daer die heylighe Vrouwen, Haer hop' op stelden vast, Mijn last // wilt doch aenveerden, En my blyven ontrent, Och hoecksteen groot van weerden, V zy lof sonder endt. Salicheyt toegheschreven Is haer ghelijck ghy leest, Al die in lydens sneven Verduldigh zijn gheweest, Gheneest // dus hert' en sinnen, V selven gantsch verliest, Om my t'een noodigh winnen, Het beste deel verkiest. 