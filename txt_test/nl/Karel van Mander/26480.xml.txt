 V Vat vindt men nu al blinde lien Met balcken in haer ooghen, Die noch naer een cleyn stoueken, sien, Sy willen eens anders houeken, wien, Die selue niet veel en dooghen. T'is wel een hypocrijten aert, Veel schuldt een ander opweluen, Daer ouer seer becommert beswaert Te gaen, en kijcken elders-waert, En nemmermeer op sijn seluen. Wat siet ghy, sprack de Heere bloot, Den splinter, als cleyn ghebreken, In d'ooghe van uwen Broeder minioot, Niet zijnde gheware den balcke groot Die in u ooghe blijft steken. Oft, hoe dorst ghy spreken onvroet Tot uwen Broeder, houdt stille, Daer in een splinter die u wee doet, Int teere lidt der ooghen soet, Die ick uyttrecken wille. En ghy self en siet niet met vlijt In u eyghen, den balcke: Ghy Huychelaer, ghy Hypocrijt, Maeckt u selfs eerst den balcke quijt, O ghy, gheveynsde schalcke. Comt dan, en besiet onbevleckt, Hoe dat ghy desen splinter Wt d'ooghe van uwen Broeder treckt, Van splinter-kijckers onperfeckt En leeft men niet, men vindter. Noch lesen wy in Lucas claer, Een alsoo schoon exempel, Hoe eenen Phariseus daer Op track met eenen Tollenaer, Om bidden in den Tempel. Den Phariseus stondt en bat, En sprack nae sulck bedieden, O Heer, O Godt, ick danck u, dat Ick niet en ben een sondich vat, Ghelijck als ander lieden. Roour noch onrechtveerdich gast, Noch ouerspeelder leue, Noch als dien Tollenaer belast, Tweemael ick in der weke vast, Van als ick thiende gheue. Den Tollenaer die heeft ghestaen Van verre, en hy wilde Sijn ooghen niet ten Hemel slaen Maer sloech op sijn borst als belaen, En badt den Heer seer milde. O Godt, weest doch ghenadich my Arm sondaer: dus weder Ginck desen gherechtveerdich vry T'huys voor den anderen: want hy Die hem verhief, wordt neder. Wie hem vernedert werdt verhooght, Christus om ons beraden Betooght dat t'commen niet en dooght Op eyghen vroomheyt, en men pooght Een ander te versmaden. 