 JOannes sprack met woorden soet, So in Mattheo drie staet gheschreven: Gaet doet oprechte vruchten der boet, Die tot sijn Doopsel quamen ghedreven: Jae Christus selve dat hooft verheven, Sprack hier beneven, Verstaet wel my, Doet boet en beteringh' in u leven, Want t'Rijcke Gods is seer nae by. En vertreckt niet te woorden vroom, Stellet niet uyt van Jare te Jaren, Maer siet hoe Christus den Vijgheboom, Die schoone stondt verciert met blaren, E[..] datter gheen vruchten op en waren, Nae Schrifts verclaren, heeft hem vervloeckt, Siet toe, end' wacht u voor sulck beswaren, Dat hy ter ontijdt u niet besoeckt. Den bijl is aen den boom ghestelt, Gaet ons Joannes oock ghewaghen, End' wort ter schanden neder ghevelt, Die in goet doen altijts vertraghen, Sy sullen't noch jammerlijck beclaghen, T'eeuwighen daghen, in swaer dangier, Boomen, die gheen goe vruchten en dragen, Die zijn ghecondemneert in't vyer. Daer den boom valt, t'zy Zuydt oft Noordt, Waer hy valt daer sal hy ligghen moeten, End' als hy light, nae des Heeren woort, En is daer gheenen tijdt meer der boeten, Doet eenen rechten loop met uwen voeten, Tsal u versoeten, voor Godt hier nae, En laet de weerelt in haer zonden vroeten, En treckt met Loth uyt Sodoma. Wilt ghy met Josua en Caleb fijn Verlaten al Pharaos tresooren, Soo moet ghy staen in de woestijn, Teghen u vyanden achter end vooren, V eyghen vleeschs lust moet ghy versmooren, Gods stemme hooren, seer vailliant, End' als een kindt van nieus herboren, Om comen in't beloefde landt. Wilt ghy den engen wegh treden schoon Om in die nieuwe stadt te gheraken, Ghy moet u aertsche leden doon, Wilt ghy u woninghe daer in maken, De vrucht des Gheests moet ghy oock smaken, In goede saken ghewillich zijn, V eyghen leven moet ghy versaken Voor Godt en baet gheen heylich schijn. En bedrieght doch u selven niet, Wilt alle heylighe schijnen mijden, Neemt exempel aen Sichem, siet, Die hem om Dina liet besnijden, Maer tsmertte hem in corten tijden, Hy quam in lijden, en doots temperst, De Heere sal u wel bevrijden: Indien ghy hem van herten vreest. Meenet van herten, end' met der daet, Of ghy soudt u selven onteeren// Want wat hevet dien vriendt ghebaet, Die daer in quam sonder bruylofts cleeren:, Hiet meuchdy goet exempel leeren, In swaer verseeren, is hy ghedaelt, Die onboetveerdich int huys des Heeren Comen, die worden alsoo betaelt. Maer af te laten van zonden quaet, Dat is voor Godt schoon offerande, Doet neersticheyt nae Paulus raet, Recht op u knyen end' u traghe handen, Dat ghy met t'oncruyt, tot uwer schanden Niet en moet branden, dus wilt toesien, Een eeuwich weenen, knerssen der tanden, Dat sal den quaden hier naer gheschien. Prince, u niet als de weerelt stelt, Verandert u door nieuwe sinnen, Al wort ghy hier int vleesch ghequelt Met eenen strijdt gheduerich van binnen, Om wel voleynden des loops beginnen, Moet men uyt minnen, Christum na gaen, Die weerelt, vleesch, Duyvel verwinnen, Sullen die eeuwighe croon ontfaen. 