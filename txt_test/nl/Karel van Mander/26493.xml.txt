 EEn Cananeetsche Vrouwe minjoot, Is uyt ghegaen tot Iesum soet, Sy riep tot hem in grooten noot, O Heere, ghy Dauids Sone goet, Wilt ouer my, ontfermen ghy, Den boosen mijn dochter veel lijden aendoet O Heere wilt haer beschermen vry. Maer hy en antwoordde niet een woort: Sijn Iongheren traden tot hem aldaer, Sy baden, en spraken, o Heere verhoort Dit Vrouken, het roept ons jammerlijck naer: Christus sprack mijn, seyn dinghe fijn En is tot den verloren schapen maer, Die van den huyse van Israel zijn. Doe quam dat vrouken met groot ootmoet Tot Christum vyerich sonder verlaet, En sprack (voor hem ghevallen te voet) O Heere, my in den noot bystaet. Niet goet en ist, sprack daer Gods Christ, Dat men den kinderen t'broot nemen gaet, En dat men dat voor de honden verquist. Al was dit woordt om hooren swaer, Het Vrouken int bidden bleef euen snel, En sprack: jae Heere, dat is wel waer, Nochtans eten die hondekens wel Die cruymkens cleyn, die daer int pleyn Vallen beneden van haers Heeren tafel, Die zijn haer doch tot spijse ghemeyn. Den Heere vol ghenaden milt, Sprack: O Vrouwe, u gheloof is groot, Gaet, u gheschiet alsoo ghy wilt, Sy en bleef niet van trooste bloot, Haer dochter vandt sy fraey gesont, Wt t'geweldt van Satan sonder aenstoot, T'huys op haer bedde ter seluer stont. Int bidden moetmen volherden siet, Ghelijck dit Vrouken heeft ghedaen, Om dats' aenhiel en niet af en liet, Heeft sy ghenade van God ontfaen, Dus in verdriet, tot Christum vliet, Hy sal u ghebedt wel gade slaen, Alst in den gheest en waerheyt gheschiet. 