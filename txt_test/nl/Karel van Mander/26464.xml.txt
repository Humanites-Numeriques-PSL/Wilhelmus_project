 DEn tijdt van gratien // Is in saysoene, Om goet te doene // O broeders ghy In recreatien // Weest niet te coene, Avondt noch noene // wanneer dat zy. Maer houdt u matelijck // In alle dingen, Is oock ons singhen // om s'vleeschs iolijt, Ydel onbatelijck // Sal ons ontspringhen, Den sonderlinghen, dierbaren tijt. Gods liberalicheyt // Die wy betrapen, Laet niet verslapen, tis nu nae wensch, Den dach der salicheyt // Doet aen voor wapen Nae Godt geschapen, den nieuwen mensch. Mijdt s'vlees begeeringe // suypen en brassen En wilt niet tassen, op't herte swaer, Sorghe der neeringhe // Maer lieuer passen In als te wassen, aent Hooft eerbaer. T'herte te sterckene //Gheestelijcker wijse, Broeders ick prijse, met Paulum, jae Alhier te werckene // Eeuwighe spijse, Datmen verrijse, in Gods ghenae. Gods Rijck vol weerdicheyt // s'Lams Bruylofts feeste, En is ten keeste, spijse noch dranck, Maer t'is rechtveerdicheyt // En vrede, die meeste Vreucht in den gheeste, nae s'Heeren danck. Dus laet ons blijdelijck // Hier vreucht aencleuen, Met vrees' en beuen, als David seyt: Dat wy niet ijdelijc, Van't vleesch gedreuen, Ons en begheuen, in dertelheyt. T'vlees apetijtelijc // Lust nae sijn vruchten Lachen om cluchten, en ydel cout, Maer meer profijtelijc // Is treuren suchten, Dus laet ons duchten, en niet zijn stout. Want t'leven doodich is, nae Paulus leere. Wie ter oneere, wellust bedrijft, Tot een dat noodich is, Elck neerstich keere, Broeders den Heere, bevolen blijft. 