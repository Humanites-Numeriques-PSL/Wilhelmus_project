 ICk prijs' u saligh weven, Schiet-spoele weert verheven, En spinrocke ghekroont: Veel voorspoet ick u wensche, Ghy spijst soo menigh Mensche, Ghy dient met lof verschoont Gheen kleeren aent lichame En staen ons wel bequame Soo men schoon linnen mist, Het is seer goet te proeven Dat t'alle Menschen behoeven, Ons eerst' en laetste ist. Sy zijn qualijck beraden Die Pallas konst versmaden, Edel en hoogh in eer, Al schijnt neeringh van't lijnen Door tijdts oproer verdwijnen, Sy en sterft nimmermeer. Dus en wilt dan niet treuren, Die tafellakens, coleuren, Of nopkens weest alst past, En laet den moet niet vallen, Die blauw wercken oft smallen, Maer u met vreuchden rast. En sorght met boven maten, T'sorghen en mach niet baten, Ten is maer hert ghequel, Met wercken moetment halen, En daer toe sonder falen T'syne beschicken wel. Laet ons nu moet gaen maken, En al werckende kraken Een Liedt vry onbelast, Al breken draen in stucken, T'sal noch al wel ghelucken, Men salse knoopen vast. Als wy den arbeyt pleghen Vlijtigh, door 'sHeeren zeghen Ghenoegh ghekryghen wy, Om leven sonder sorghen, Van lappen en van borghen, Eerlijck als ander vry. Daer men omgaet met praten, En 'twerck niet hout in staten, Daer is kommer onsoet, Wie traeghlijck arbeyt henen, Is een broeder des ghenen, Diet sijn al vast verdoet. Dus ghy traghe ter Miere Gaet, en leert haer maniere, Hoe somers sy haer broodt En inden Oogst haer spijse Vergadert, als de wijse, Om niet komen in noodt. O luyaert traegh te deghen, Hoe langh blijfdy gheleghen, Wanneer suldy opstaen Van uwen slaep onreynigh? Ia sluymert noch een weynigh, Laet tijdt vry henen gaen. Nu leght tsamen u handen Om slapen, t'uwer schanden, V sal d'armoede dan Als wandelaer betrapen, En den kommer int slapen, Als een ghewapent Man. Den suyper en den sluymer Al hadde hy't wat ruymer, Arem hy werden sal. Den slaper al zijn daghen Moet magher kleeren draghen, Ghescheurt in vlerden al. Int huys des wijsen vroedigh Is eenen schat seer goedigh En oly overvloet, Maer eenen sot vol rampen, Die al gaet verslampampen, Arem hy blyven moet. De Spinne zijt bemerckend', Hoe sy met handen werckend' Soo aerdigh weest, en heeft Door neersticheydt haer wooningh Int huys van menigh Coningh, Daer sy haer webbe kleeft. Paulus met zijn Tapijten Te weven ginck bevlijten Arbeyt met onghemack, Ter noodt zijn handen dienden Voor hem, en voor zijn vrienden, Die out waren oft swack. Hy heeft de Christen leden Hem te volghen ghebeden, Met ernstich-bespreck, Om eerlijck hier te leven, En hebben om te gheven, Die hulp hebben ghebreck. Oorlof Arachnianen, En neemt mijn slecht vermanen Niet anders dan in danck, Ter eeren t'salich weven, En schietspoele verheven, Ick u dit Liedt voorsanck. 