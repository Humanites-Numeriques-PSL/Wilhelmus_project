 O Bruydegom mijn Vorst, mijn Capiteyn Waer ick my keere, hier in s'Weerelts pleyn, Trouwe noch troost, en vind' ic int gemeyn Dan in uwen heylighen Naem alleyn, V reyn, troostbaer // woordt claer, Dat sticht, verlicht en doet Verblijden mijn ghemoet. Te recht, o Heer, hebt ghy my wel geseyt, Siet toe, op dat u niemandt en verleyt, Want de slange met haer dienaers planteyt Ghebruyckt nu alsoo groote listicheyt, Maer scheydt, noch vliet, doch niet Van my, o ghy, of ick Moet vallen in haer strick. Ghy toondet my eenen wegh met der hant, Om wandelen nae het beloefde Lant, Die wordt veracht, door menschelijc verstant Eenen bezijden desen aen den cant, Playsant, oprecht, men seght, Hem fijn, te zijn, en dat Hy oock loopt, nae u stadt. Met sulcke stormwinden schalck verdraeyt Van alle zijden word' ick nu bewaeyt, O Heer, in vreden houdt my welghepaeyt, En u vrucht der gherechticheyt my zaeyt, Verfraeyt, mij saen, om staen, Standtvast, wat last, oft cruys, Daer comt teghen u huys. Prince t'bedroeuen valt menighertier, Maer ghy castijdt, al die ghy lief hebt hier, Want t'moet doch al gesouten zijn met vyer Maer verlost my van al dit aerdtsch dangier Dat schier, ick mach, den dach Ontvlien, en sien altijt V aenschijn, met jolijt. 