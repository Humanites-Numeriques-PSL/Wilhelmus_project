 EEn Liedt t'onsen vermane Wild' ick wel singhen, want Wy vinden op de bane Nae 't nieu beloofde lant, Menich vyant te beene, Dus laet ons toeffen wel, Dat niemant int ghemeene Inwendigh en versteene Voort bedrogh der sonden fel. Het fel bedrogh der sonden En mach ons doen gheen quaet, In dien wy t'allen stonden Gods woort dat eeuwigh zaet, Houden int herte binnen Ghesloten en gheprent, Gheschreven in de sinnen, Wy sullen wel verwinnen Werelt, vleesch, end' oudt Serpent. 'tSerpent dat heeft bedroghen Eva int Lusthof soet, Ende Gods woordt ghetoghen Eerst uyt haer sinnen vroet, T'onnoosel bloet vergoten En hadde Cain niet: Hadde hy onverdroten In zijn herte ghesloten sHeeren woort, dat hy verliet. Verlaten 'twoort des Heeren Heeft oock d'Huysvrouwe Loths, Sy ginck haer omme keeren Teghen 'twoort des ghebodts. Den Man Gods wert verbeten, Om dat hy heeft ghehoort Die woorden des Propheten, Dranck water, end' heeft g'eten Broodt, teghen des Heeren woort. Des Heeren woort kleyn achten, Dat dede Nadab schier End' Abihu versmachten, Ende vergaen int vyer, Menighertier figuere Van Saul, end' ander meer, Vertoont ons die Wet puere, Die heylighe Schriftuere Is gheheel tot onser Leer. Tot onser leer bequame, Op dat een Mensche fijn, Draghende 'sHeeren name, Soude volkomen zijn, Tot alle goede wercken Gheschickt, en daer toe snel, Want soo wy wel aenmercken, In den Geest wy verstercken, Als wy doen nae Gods bevel. Die Gods bevel beleven Sal God gheleyden vry, Voedtsel der Zielen gheven Haer ghebeenten sal hy Sterck maecken en verjeughden, Als eenen ghewaterden hof, Sullen alle die in deughden Gods wille doen met vreuchden Tot synen prijs en lof. Gods prijs en lof verbreyden Laet ons met wercken goet, Van Christus woorden niet scheyden Want wie die hoort en doet Die is ghelijck den wijsen Die t'huys op den steen bout, Hoewel de winden rijsen, Hy en derf niet afgrijsen, Sijn macht is int levens hout. Christus het hout des levens Hier zijn wooninghe maeckt, Met den Vader benevens Die in zijn liefde blaeckt, En leeft nae zynen woorde Getrouwe tot der doodt, Of haer de werelt stoorde, Een drievoudighe coorde Is gheduerigh in alle noot. In alle noodt met smeecken In den gheest goedertier, Tot dat ghenaden-teecken Laet ons ons keeren hier, Vast by den Heere blijven, In zijn liefd' en ghebodt, Tot onses roeps verstijven, Synen Gheest sal ons dryven, Amen, Vrienden, dat gheve Godt. Godt gheve zijn ghenade Tot ons vermoghen kranck, Dat wy dit kort en quade Schaduwigh leven lanck Sijn woordt oprecht bewaren, Ende namaels ghewis Met alle zijn heyrscharen By hem moghen vergaren, Ghelijck ons wel noodigh is. 