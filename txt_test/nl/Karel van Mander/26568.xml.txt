 VAn ghenade en rechte singhen wil ick, Ende u, O Heere, lof segghen billick, Voorsichtich ende redelijck ick handel Sy die my toebehoren, en ick wandel Getrouwelijck in mijn huys nae't behooren, Ick en neem my gheen boose sake vooren. Den ouertreder met rechten haet ick, Ende hem by my niet blijuen en laet ick, Een verkeert herte dat moet van my wijcken Den boosen en lijd' ick niet van ghelijcken, Soo wie dat heymelijck van sijnen Naesten Achterclap doet, die verniel ick met haesten Ick en vermach ooc niet, noch en gedooge Die stout gebaer heeft, en eenen moet hooge: Mijn ooghen ouer al, nae den ghetrouwen In den lande, mercken ende aenschouwen Dat sy by my woonen sonder ontbeeren, Ende vrome dienaren heb ick gheeren. In mijn huys en houd' ick gheen valsche lieden, De leughenaers by my niet en bedieden, Ick verniele oock vroech alle Godtloose In den lande, soo dat ick alle boose Quaetdoenders, oft misdaders vol oneeren, T'samen uytroeye, uyt de stadt des Heeren. 