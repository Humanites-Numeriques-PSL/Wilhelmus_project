 MIjn fijn ydoone Vriendinne uytghelesen, Siet, ghy zijt schoone En onbevleckt ghepresen, Toont my u wesen In oprechtighe zeden, En wilt in vreden, te mywaerts treden. Wilt vrede houden, En in mijn liefde laeyen, Sonder vercouden, Om met vreuchden te maeyen, Sal ick u zaeyen Vrucht der gherechtichede, En deelen mede // in s'Hemels stede. Hemelsche saken Laet in u herte keesten, Om wel te smaken, Al doen de vreemde gheesten V veel tempeesten, En weest niet wanckelmoedich, Maer ouervloedich, In deuchden spoedich. Laet alle deuchden Wt u ghelooue rijsen, En wilt met vreuchden Mijnen Name prijsen, Ende bewijsen Met uwen ganck diuijne Vreemde te zijne, In dees Woestijne. Dees wildernisse Der Weerelt wilt verlaten, En dan, wie isse Mach men hooren praten, Die daer in staten Op vaert, ende gaet lenen Op haer vriendt, ghenen, Die voor is henen. Siet, ick ben vooren Gaen de plaetse bereyden, En nae't behooren Sal ick u gheleyden In goede weyden, Vol wellusten becleuen, Ghy sult beneuen, My gherust leuen. 