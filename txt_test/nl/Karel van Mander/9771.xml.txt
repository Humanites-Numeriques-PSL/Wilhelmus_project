 MVsijck gheschal Heeft ghevonden Iubal, Eerst en vooral // om te verblijden Int jammer dal, Vol lijdens en ongheval, Vinden men sal // van ouden tyden, T'ghebruyck vant singhen vry, In Mesopotamy, Om vreucht t'hanteren saen, Want Laban op de baen, Van Godt beraen // tot Iacob seyde, Waerdy soo niet ghegaen, Harpen hadd' ick doen slaen, En u ghedaen // met sanck gheleyde. Moses die sanck, Naer Pharaons onderganck, Den Heere danck // lustigh om hooren, Myriam dwanck Oock den gheest, dat sy eer lanck, Sanck, ende spranck // die vroukens vooren, Oock over een fonteyn, Sanck Israel ghemeyn, D'een voor en d'ander naer, Debora sanck eerbaer, Barack met haer // God danck bewesen, Twas soet om hooren daer, Oock al der Vrouwen schaer, David seer klaer met sanghe presen. Victory schoon, Brandtoffer, Coninghs ghecroon, Israel ghewoon // was te vercieren, Met soeten soon, Der Musijcken sangh ydoon, Na 't Schrifts vertoon // op veel manieren: Die oude Vaders wijs Gheeft Iesus Syrach prijs Dat sy dichten playsant Gheestelijcke Lieden // want Groot haer verstant // was in Musijcke Haer ghedicht stont gheplant Al op maet egelant, Als nu int landt // die Rethorijcke/ Ghedichten soet, Door 'sHeeren Gheest overvloet, Heeft gemaeckt vroet // David Gods diender T'Christen ghemoet, Tot troost ende leeringhe goet, Ghelijck oock doet // Assaph den Siender, Salomon oock verlicht, Heeft menigh Liedt ghedicht, Want hy was wijser dan Ander dichters, Ethan, Chalchal, Heman // oft Derda waren, Dat Gods lof vroegh began In Liedekens men kan Bewijsen van // over veel Iaren Noch principael Salomon, nae zijn verhael, Sanghers loyael // en Sangheressen Hadde ter zael, Die hem songhen menighmael Schoon musicael // verscheyden lessen, Vol Gheestelijck gheluydt, Van een Minnaer en Bruydt, Als men te recht in siet Der Cantijcken bediet, Oock menigh Liedt // in die Propheten, Tis al van Godt gheschiedt, Anders ten baet al niet. Daer sonder yet // doen, oft vermeten. Paulus devijn Schrijft, en suypt u niet vol Wijn, Maer elck termijn // vol geests wilt blyven Int herte dijn Laet overvloeyende zijn 'tWoordt Christi fijn // om wel beclyven, Psalmen, Lofsanghen meest, Liedekens nae den gheest, Wilt hebben t'elcker stondt, Onderling in den mondt, In 'sherten grondt // spelen en singhen Den Heere die u jont Sijn vredelijck Verbondt, T'leven ghesont // en alle dinghen. Die Majesteyt, Ons Princen wijdt verbreydt Dijn lof gheseyt // ende ghesonghen, Met goet bescheyt, In Christen zedicheydt, Laet zijn bereyt // ons hert en tonghen, O broeders, nacht en dagh, Daerment wel hooren magh, In des singhens voorstel Om met inwendigh spel Ons ghemoedt snel // troostigh versaden, Want tis Paulus bevel. Dus en doen sy niet wel, Die ons rebel // 'tsinghen versmaden. 