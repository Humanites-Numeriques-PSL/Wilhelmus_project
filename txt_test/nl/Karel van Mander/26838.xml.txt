 Wy vinden seer claerlijc in Gods woort, Hoe Man end' Wijf behoort Te leuen in accoort, Elckander recht beminnen: Maer lacen de liefde, deur twist en discoort In vele haest versmoort, Daer uyt comt voort en voort Twist in veel huysghesinnen: Want een vrouwe onbeleeft Daer den Man gheen vreucht aen heeft, Maeckt hem, wilt dit ghehinghen, Verdrietich tot allen dinghen. Een quade vrouw soo Syrach sprack, Als sy met toorn ontstack, Sy verandert als een sack, In haer aensichte stuerich, Tot goet doen is sy luy en slack, Gheeft den man menighen snack, Als een druypende dack, Is sy kijuende gheduerich: Den man is wel ghequelt Die alsoo is ghestelt, Hy moet dat wel beweenen Sy is als etter in sijn beenen, Gheen listiger hooft segt ons Syrach jent Als dat hooft van een Serpent, Gheenen toorn bekent En gaet bouen des Wijfs toorn Ick woonde lieuer by Leeuwen ghewent, En by Draecken ongheschent, Dan een quaet Wijf ontrent, Als sy haer gaet laten hooren, Sy spreeckt dat niet betaemt, En haren Man beschaemt Deur haer ongheschickte wesen, Soo wy in Syrach lesen. Ghepresen en wordt een qua Vrouwe niet Waer men, vaet mijn bediet, Al de Schrift deure siet, Maer aenghewesen hare vlecken, In ander houen sy altijdt wiet, En als dit soo gheschiet, Can sy seer veel verdriet Daermede wel verwecken: Want sy heelt, vaet mijn bescheet, Al dat sy niet en weet. Sy heeft dat vooren spreken, Dit zijn al qua ghebreken. Godt schiep den man, seer wijs beraen, Vinden wy gheschreuen staen, Daernae t'Vrouwelijck graen Schiep hy uyt sijner zijde Niet om den man te bouen te gaen, Maer wesen onderdaen, Hoorende sijn vermaen Seer onderdanich blijde: Want ten schickt niet te saem, Twee hoofden op een lichaem, Dus hoort den man ten fijne Haer ouerhooft te zijne. Maer lacen dit wort by vele verkeert, Die't Houwelijck vermeert Anders dan Schriftuere leert Soo men mach sien en hooren, De liefde die wort seer haest verteert, Daer de Vrouwe verheert. Den man wordt niet gheeert Maer sy willen woonen vooren, T'is Salomons verstandt, Beter in een woeste landt, Te woonen eendrachtich, Dan by een Wijf kijfachtich. Een schamel Godtvreesend' Vrouwe eerbaer En spreke ick niet te naer, Want ick en meene haer Doch gheenichsins daer mede. Die haer beroepinghe wel nemen waer, Die zijn int openbaer Als schoone lichten claer, Met haren Man in vrede: Want een goet wijf int slot, Is een gaue van Godt, Die my, lof Godt ghepresen, Goote jonste heeft bewesen. 