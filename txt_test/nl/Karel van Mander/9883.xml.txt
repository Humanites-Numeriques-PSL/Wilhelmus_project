 Flau in onmacht, 'tvernedert hert ghezeghen Dede vry macht, den volcke Gods te baet Want theeft versacht, een Coninck die gheneghen, Tot wreetheydt was, door valsch ingheven quaet, Ootmoet verwint, als bleeck aen Hesters daet Doe Haman meend' op eenen dach doen worghen Al Israel, sy ginck vol angst en sorghen Teghen 'tghebodt by Assuerus: maer Haer schoon aenschijn, loochende wat verborghen Int herte was, en toonde vrolijck haer. Sy steld' haer, siet, in doodts gevaer om vrijden Tbedroefde volck, veroordeelt om te doon Sy achte niet, dan vuyl doecken de zijden Verhief haer niet op blixemende Croon Van al 'tghesteent, noch haer cieraten schoon Den Heer heeft spoet // haer goet // opset gegheven, En heeft te rugg' het Hamans boos gedreven, Die eeren most, die hy droech meesten nijt: En meende wel, aen een hoogh hout verheven. Hem dooden, des borst hy alschier van spijt. Wie hem verheft, hy daelt wel in oneeren Die selve werpt hoogh inde locht den steen, Die wort ghetreft, opt hooft, tot zijn verseeren, In eyghen kuyl valt oock somtijdts een, Haman was groot, en hy is worden kleen Hy liet een hout voor Mardocheo stellen In zijn huys, lanck wesende vijftigh ellen, En moster selfs met schanden aen vergaen, Sulck meent // versteent // des Heeren volck te quellen, Die onversiens komt int verderven saen. Israel die den doot klaer sagh voor oogen, Werdt snel ghetroost, siet, wat de Heer al doet, En zijn partie, het sterven moste dooghen, Gods volc verheughd' in een welleven soet, Den Coninck naest in eeren overvloet, Quam oock in staet Mardocheus vercoren Des vromen hop' en is doch niet verloren, Den Heere sal Syon verlossen snel, Vertroosten haer, die uyt hem is gheboren En wreken hem aen haer vervolghers fel. 