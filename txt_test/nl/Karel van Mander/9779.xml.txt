 Om niet te verliesen O Mensch, uwen tijdt, Siet hier te verkiesen V meeste profijt, En staet niet nae 't minste Als kinderen doen, Die de meeste winste Noch niet en bevroen. Voor ghelt oft rijckdommen, Zijn haer lief en weerdt, Appelen en blommen, Maer wat elck begheert 'Tsal hem zijn ghegheven, 'Tzy goet ofte quaet, Want siet, doot en leven O Mensch, voor u staet. Voor u zijn gheleghen In dit aertsche dal, Twee diversche weghen, D'een breedt, d'ander smal, Vreucht is in den wyden Lustich ende schoon, Maer naer dat verblyden Is de doodt te loon. Koninghen, Princieren, Gaen hier cloeck van moe, En willen oock stieren Al het volck daer toe, Om dat haer den nouwen Wegh is onbekent, Die vol druck en rouwen, 'tLeven heeft aent endt. De werelt acht schande Desen wegh te gaen, Maer die met verstande Doorreysen dees baen, Die sullen gheluckigh Zijn in 'sHeeren dagh, Als die ander druckigh Sullen doen beklagh. Want al 'sWeerelts pooghen En is anders niet, Dan naer dat met ooghen Den mensche hier siet, Wellust, rijckdom, eere, Ongheduerigh cort, Aldus ghedoolt seere Int verkiesen wort. Want dees ydel vruchten Van den aerdtschen boom, Sullen henen vluchten Ghelijck eenen droom, Dat sy sullen spreken: Waer is nu te mael Den rijckdom gheweken Met den pronck en prael? Als na ander saken Gods kinderen wijs Verlanghen en haken Naer hoogeren prijs, En veel schoonder rijcke, Sulck een Croone daer Die aerdtsche van slijcke Al by en zijn maer. Daer zijn roeckeloose Die moedtwillich fel Na volghen het boose, Anders isser wel, Die na ooren jocksel Verleydt henen treen, Met Esaus kocksel Zijnde wel te vreen. Voor slot ick vermane Elck wie singt oft hoort, Arbeydt in te gane Door de enghe poort Daermen stijf moet dringhen, Want dit is ghewis Boven alle dinghen Een ons noodigh is. 