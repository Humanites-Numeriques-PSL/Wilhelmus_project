 TAmme lammekens van Christus weyde Blijft in de waerheyt der Herder by, Siet toe dat u niemandt en verleyde Van den eenvuldighen aert Christi, Want veel valsche Christenen zijn in desen Laetsten tijdt, ter Weerelt opgheresen. Sy suchten en claghen, het gater qualijck Als men niet en doet nae haren sin, Maer wat de schortingh is principalijck, Sy en willen den rechten wegh niet in, Maer volghen haer eygen hooft, daer mede Sy twist aenrichten, en veel onvrede. Want Salomon segt met claer bedieden Onder den stouten is altijdts twist, Maer de wijsheyt maect vernuftige lieden En waer men Schriftueren reghel mist, Daer hoor men dickwils spreken verbolgen Ick en can, of en wil niet langher volghen. Om t'Euangelij des vreeds te drijuen, De schoen verslijten, en t'volck werdt moe Maer isser yemandt lustich om kijuen, Naer Paulus schrijuen, sal weten hoe Dat de Ghemeente Gods goedertiere Niet en heeft alsulck een qua maniere. Menich tot nieuwicheyt is gheneghen, Maer blijft op den ouden besten wegh, En laet u sinnekens niet beweghen Tot eenen nieuwen vreemden aenlegh: Met onse wapenen wy behooren Sulcke aenslaghen al te verstooren. Iae alle hoocheyt die wil verheffen Teghen de kennisse Gods expeert Laet ons gheheel te verstooren treffen Met t'woort des Heeren, dat geestelijc zweert Daer mede can men victorie vechten, En alle dinghen wel uytrechten. Dees vrije tijden in s'Mammons hantieren, Met Bannen en Mijden, menich mispast, Aldus is haer in deser manieren Het woordt des Heeren tot eenen last, En willen alleen maer gheestelijck mijden, En stellen soo Gods ghebodt bezijden. Met den sulcken en sult ghy ooc niet eten Moeste dat gheestelijck zijn verstaen, En niet op tijdtlijck, t'is goet te weten Men soud' niet moeten ter weerelt uytgaen, En broot-breken can men weereltsche lieden Mijden, sonder uyt de Weerelt te vlieden. Dan zijnder verleydt, die oock verleyden, En als om den afval, Man ende Wijf, Malcander mijden, dat heeten sy scheyden, Ghelijck of de straffe niet euen stijf En ginge, maer dat men mochte verschoonen Vleesch met uytneminghe van persoonen. Dus is de Slanghe noch op de bane Om wech te nemen des Heeren ghebodt, Oft te stellen in twijffel en wane, Segghende noch: Iae soude Godt Hebben gheseyt, dus twijffelachtich Spreeckt sy daer nae gantsch leugenachtich. Maer Christus ded' allen Creatueren Leeren en doopen, t'zy Wijf oft Man, En beval onder dese ghebueren Broot brekinghe, straffe, Mijden, en Ban Ghelijck men can, alsoo claer bewijsen, Als dat de dooden sullen verrijsen. Soo veel als uwer ghedoopt zijn mogen, (Ghelijck wy lesen Galaten drije) Die hebben Christum aenghetoghen, T' zy Iode, Griecke, knecht ofte vrije, Man ofte Vrouwe, sy zijn te same Als een in Christo Iesu Name. En alle wat Christus heeft beuolen, Of door sijn Apostelen gheleert, Dat moet elck houden sonder verdolen, En niet onordelijcx doen verkeert, Want Gods woort volgen voor een conclusy Dat en maeckt nemmermeer geen confusy 