 STelt uwen voet Al op den wegh des vreden, Siet op den Hertogh vroet, Den voleynder goet van zeden, En met hem sijn versmaetheyt draeght, En voor sijn woordt u leuen waeght, In goede ghehoorsamicheden. Wilt gheen vreemdt vyer Ontsteken voor den Heere, Dat u des doodts dangier Niet brenghe in verseere, Wat Godt ghebiedt, volght dat met moet, Ock daer niet af noch toe en doet Van al sijn gheboden en leere. In t'ouderdom Behoudt u cracht om strijden, Toont dat ghy zijt soo vrom Ghelijck ghy waert ten tijden Doe ghy't landt hebbet bespiet, En oock ander hebbet bediet Dat Godt daer ons wel soude bevrijden. Wt de handt drinckt S'Gheests wateren bequaeme, Op beyde knyen niet sinckt Als luye quaet van fame, Want soudt ghy comen in den strijt Teghen elck boos Midianijt, Godt moet ghy wesen aenghename Met Iabes t'huys Blijft niet, tot uwer schade, Maer straft sonder confuys V Broeder nae den misdade, Wt liefden, maer gheensins uyt haet, Wijst hem tot boet, en gheeft hem raet, Dat hy van Godt vercrijghe ghenade. Goetduncken quaet, Met Saul seer stoutmoedich, Volght niet teghen Gods raet, Volbrenght sijn woordt voorspoedich, Op dat u Godt den goeden Gheest Niet weer, end' laet in u tempeest Van den boosen onrustich woedich. Met Seba boos, Des soons Bychry in desen, Zijt niet Belials loos, Dat ghy in twistich wesen Blaest de Basuyne om te verleen, En Israel so te doen scheen Van haer Coninck Dauid ghepresen. By de Eyck siet, Rust niet, gaet sonder mincken, Dat een Propheet u niet Tot eten ende drincken En brenghe, teghen Gods bevel, Ghy hebt verstaen, sijn woorden wel, Oft, de Leeuwe soude u krincken. Wilt rechten vroet, V Naesten recht, ende leeren Niet uyt gunst, vleesch noch bloet, Want t'Recht dat is des Heeren, Hierom met hem te rechte sit, Met partijschap gheensins besmit, Ghelooft Godt, soo blijft ghy in eeren. Soo yemandt vremt Met u wil timmeren pooghen Aen s'Heeren werck, en stemt Niet toe, noch wilt ghedooghen, Al hinderen sy u met smaet, Maeckt dat het werck niet stil en staet, Gods woordt tot troost stelt u voor oogen. In s'herten noot Rijdende op u Dier met treuren, Siende de reten soo groot Aen Ierusalems mueren, Nochtans u haest die wederbout, Om Seneballat niet verflout, Al bespot hy al labeuren. O Vader Godt Bewaert u wijngaert in mueren, Dat wilde Verckens bot V rancxkens niet afscheuren Laet oock der Vossen groot en cleyn Worden ghevaen, op dat wy reyn In den Wijnstock moghen ghedueren. Menschen befaemt Met Christen name schoone, In liefden soo't betaemt, Wandelt voor Godt ydoone, Dat ghy als wijse Maeghden vroet, In des Bruydegoms comste goet, Den inganck met hem crijcht te loone. Maer wee u dan Die hier nu zijt versadicht Van t'woordt Gods, broot oft Man, Als Christus wonderdadich, Verweckt goede ende quade al, Doet vergaren het lief ghetal, Dan sult ghy hongheren seer schadich. Ongheloof baert Veel Philetus ghesellen, En Saduceusschen aert, Die Christum mede quellen: Vry gheesten, Libertijnen blendt, Arbeyden al tot sulcken endt, Om Gods ordeningh neder te vellen. Waer t'Schip soo breeckt Siet men t'Gheloove slaken, Gods toorne in sulcken steeckt, Godt can hem niet versaken, Al is sulck een Laodicem, Arm, jammerich, naeckt ende blent, Die hem seluen meent rijck te maken. In tijdts coopt gout Wel met vyere doorvyeret, En weest doch niet soo stout, Dat ghy u niet vercieret Met dat cleedt der gherechticheyt, Met s'Gheests salue siende bereyt Hoe Christus met sijn Scepter regieret. Voor't slot, niet spot, Wil ghy anders salich blijuen, Oock niet t'samen en rot Om tweedracht te verstijuen, Haeckt nae vrede en heylicheyt, Anders is u Gods Rijck ontseyt, Dit vermaen laet in u beclijuen. 