 DE Werelt een vreemde wandel stede Is voor de Christen Mensch, alwaer hem niet En is toegheseyt ruste noch vrede, Dan lijden vervolgh en swaer verdriet, Is Paulo oock niet veel druck gheschiet? Denckt, lieve broeders, hoe was hem te moe, Dat soo veel Zielen // 'tgeloof af vielen, Al die in Asien woonden alsdoe. Doe Demas oock hem hadde verlaten, Tis wel te dencken, t'was hem geen vreucht Wat had hy al angst, om den Galaten Van nieus te baren in 'sgheloofs jeucht, Met droever herten onverheucht Wy oorsake vinden, dat wy wel me In onse dagen // mochten beklaghen Den val der helden, als David de. Gilboa ghy bergh verheven, Ten valle op u noch reghen noch dou, Want op u zijn de Helden ghebleven: O Ionathan, mijn broeder ghetrou, Om uwen wille soo lijd' ick rou, De liefde tot u en was niet min, Maer ginck te boven // hooghe gheschoven De liefde tot Vrouwen // in mijnen sin. Den schilt van Saul was afgheslaghen, Ghelijck of hy noyt en hadde gheweest Ghesalft met oly, met droef ghewaghen Men daer noch in dat treur-liedt leest, Dan siet, de Heere slaet en gheneest, T'gebot van straffen, moet gaen in swanc, En geen persoonen // mach men verschoonen, Noch 'trecht Gods buygen, om Menschen danck. T'zijn vrome Helden, die niet afwijcken Der waerheyt, och of wy tot 'sHeeren prijs Henoch en Noah mochten ghelijcken, Oprecht volherdigh, hoe oudt oft grijs, Met caleb in sterckheyt, ghelijckerwijs Als Moyses, wiens cracht om strijden groot Is niet vervallen // noch niet met allen Sijn ooghen verdonckert, oock totter doot. Een Croone der eeren zijn t'allen stonden De grijse hayren des ouders eerbaer, Te weten, wanneer zy sijn ghebonden Op den wegh'der gherechticheyt klaer, Want somtijdts sietmen, die menigh jaer, Vast schenen, als colommen gheplant, Dat sy noch dwalen // vallen en dalen, Ghesoncken te gronde, int onverstant. Van Godtloose, die begraven waren, En hadde doch in de heylighe stadt Gegaen en gewandelt, hoort men verclaren Den wijsen Salomon, en wat De sulcke ghedaen al hadden, siet, dat Wert inde heylighe stede, hy seyt, Te mael vergheten // int overmeten Noemt hy dees dinghen oock ydelheyt. Indien de rechtveerdighe gaet afkeeren Van zijner gherechticheyt, en bestaen Wat quaets te doen, tis twoort des Heeren, De rechtveerdicheyt van hem ghedaen, Wort niet meer ghedacht, zy zijn ghegaen, Seyt den Apostel, van ons uyt, Wat sy voor henen // waren oft schenen, Wort niet gherekent, nae zijn besluyt. O Princelijcke Broeders, te deghen Laet ons doch blijven in 'sHeeren sin, Want int volherden ist al gheleghen, Wat tot der salicheyt is ghewin, Het ghene wy hoorden van begin, Dat blijve by ons om vollen loon Namaels verwerven // en niet te derven, Wt puer ghenade, des levens croon. 