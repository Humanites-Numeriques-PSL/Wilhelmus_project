 DEn ouden Abraham Van sijnen knecht ghetrouwe Eedt end' belofte nam, End' hy verbandt hem nouwe, Te halen een huysvrouwe Voor sijnen soon Isaac, In sijns Vaders landouwe En maechschap, hy besprack. Hy en mocht nemen gheen Dochter der Canaanijten, Noch sijnen Sone leen Buyten des Lants limijten, Dus om den eedt te quijten, Wt t'Landtschap Canaan saen Track hy met sijn subdijten, Met thien Kemels ghelaen. Aldus soo reysd' hy na Een Landt, hiet in die daghen Mesopotamia, Onder sijns Heeren maghen, Daer moest hy, nae t'ghewaghen, Een Wijf gaen halen, siet, Hy vandt, sonder vertraghen, Een stadt die Nahor hiet. Daer bleef h voor die stadt By een fonteyne staende, Tot Godt den Heer hy badt, Een Maghet quam daer gaende Om water te hy vermaende, Dat sy hem wilde daer Sijnen dorst zijn verslaende, Doen sprack die Maeght eerbaer. Drinckt mijnen Keere goet, Ick wil nae dit beslaven, Met water overvloet Al u Kemelen laven, De Maeght die sach men draven Nae die fonteyne snel, De Kemelen begaven Met water ginck sy wel. Verwondert was den Man Aensiende Gods ghehinghen, Nam een gulden ghespan, Daer toe twee arm-ringhen, End' schanck haer dese dinghen, Vraghende op dat pas, Om sijn bootschap volbringhen, Wiens dochter dat sy was. Sy hevet hem vertelt, Oock sprack sy goedertieren, Dat hy wel onghequelt Met sijn lastbare dieren Soude moghen logieren In haers Vaders huys, want Stroo van alle manieren Was daer seer abondant. Hy danckte met ootmoet Godt, sijns Heeren behoeder, Die hem de reyse goet Hadde ghemaeckt voorspoeder, Al tot sijns Heeren broeder, Die Deerne liep dit al In't huys van hare Moeder Vertellen groot end' smal. Rebeca hiet de Maeght, Laban haer broeder hoorde Al wat sy heeft ghewaeght, En tot den Man hy spoorde, Met vriendelijcken woorde, Ghebenedijden ghy, Comt binnen met accoorde, Seer lieffelijck sprack hy. In huys bracht hy alsoo Den Man nae jonstich groeten, Gaf den Kemelen stroo, Water tot des Mans voeten, Om den hongher te boeten Stelde hy spijse, maer Den Man om sijn versoeten, Wilde niet eten daer. Of hy en hadde eerst Verworven al sijn saken, Die ginck hy minst en meest Vertoonen met der spraken, End' henlieden wijsmaken, Hoe Abraham hem sandt, Waerom met vyerich haken Dat hy daer quam in't landt. Godt heeft ghebenedijt Mijnen Heere ten rechten, Sijn beesten strecken wijdt, Silver end' goudt by vrechten Heeft hy, Maerten end' Knechten, End' seer bedaeght hy leeft, Den Godt vreesenden slechten Maer eenen soon en heeft. Dien Sara heeft ghebaert Hem in sijn oude daghen, Dien heeft hy onghespaert Al sijn goet op gaen draghen, By eedt moest ick ghewaghen, Te halen een wijf goet Wt sijn gheslacht end' maghen Voor sijnen sone vroet. Ick sprack: Is sy met my Te comen niet gheneghen? Van mijnen eedt, sprack hy, Sult ghy dan zijn ontsleghen, De Heere sal u beweghen Met sijnen Enghel wel: Maer segghen sy daer teghen, Vry zijt ghy van't bevel. Aldus soo quam ick tot Die fonteyne als heden, End' tot Abrahams Godt Heb ick aldus ghebeden: Siet, ick stae hier beneden, Wanneer om water claer Ter fonteynen ghetreden Hier comt een Maeght eerbaer. End' heyssche eenen dronck Waters uyt hare kruycke, En dat sy my dat schonck, En daer toe noch ontpluycke, Ick wil, nae den ghebruycke, De Kemelen seer saen Wateren by den buycke, Al haren dorste verslaen. Die sulck jonstich bedrijf Bewijset, uytghelesen Laet dat, o Heer, het Wijf Van mijns Heeren soon wesen, Rebeca quam midts desen Ter fonteyne ghegaen, Op haer schouders gheresen Met een kruycke ghelaen. Om drincken ick haer badt, Van haer schouders gheheven Hief sy haer kruycke vat, Ick dranck, end' daer beneven Sprack sy, ick wil oock gheven Uwe Kemelen dranck, De Maeght jonstich ghedreven Dede soo met den ganck. Al sonder veel ghequels Sy haer selven verclaerde, De dochter Bethuels, Nahors soon, die hem baerde Micha als doen ter Aerde Ick Godt danckte van dien, Die my, als d'onbeswaerde, Goe reys heeft doen gheschien. Dat ick een Wijf playsant, De dochter van mijns Heeren Broeder, voor Isaac vandt, Dus wilt ghy nu vermeeren De trouw, ende vereeren Mijnen Heere vailliant, Seght, soo mach ick my keeren Ter recht oft slincker handt. Als dit aldus de Man, Vertelt hadde, soo seyden Bethuel end' Laban, Dit is van Gods bereyden, Wy en connent niet scheyden, Siet daer Rebeca vry, Wiltse tot Isaac Leyden, Dat sy sijn Vrouwe zy. Den knecht heeft Godt ghedanckt, Hoorende gheen krackeelen, End' hy heeft uytghelanckt Goudt, end' silver juweelen, Om Rebeca te deelen, De Moeder van de Bruydt, End' broeder by parceelen Gaf hy costelijck cruyt. Met sijn Mannen eer lanck At en dranck hy ter plecken, Smorghens sprack hy van ganck, Maer door jonstich verwecken, Sy thien daghen vertrecken De reyse wilden wel, Maer den knecht sonder gecken Wilde wederom snel. Sy vraechden Rebeca, Of sy wel wilde mede, De Maeght antwoorde, ja: Dus lieten sy met vrede Haer suster uyt der stede Trecken sonder misbaer, En nae die oude zede Ghebenedijdden haer. Aldus Rebeca tradt Met deernen diese dienden, Op den Kemel hy sat, End' sy verliet haer vrienden, Isaac den wel gheingienden Die quam van die fonteyn Des levenden end' sienden, Daer in die velden pleyn. Om sijn ghebedt te doen: Aen den avont vol vromen, Was hy ghegaen seer coen, Kemelen sach hy comen, Rebeca heeft vernomen Aen den knecht wie dat was, Sy daelde met verschromen Eerst van den Kemel ras. Haren mantel sy nam, End' sy heeft haer bewonden, Den knecht van Abraham Ginck Isaac al verconden, Daer hy om was ghesonden Was wel gheluckt met spoet, Isaac ten selven stonden Ontfinck Rebeca soet. In die hutte Sara Sijns Moeders, haer beweghen Ginck hy, sy is daer nae Sijn huysvrouwe bedeghen, Hy heeftse lief ghecreghen, En van sijns Moeders doot Werde sijnen druck versleghen, Al voor het Wijf minioot. Dit houwelijck eersaem Was beschickt van den Heere, Leden van sijn lichaem, Voeght u al nae sijn leere, Niemandt daer van en keere Te rade vleesch en bloet, Doet sijnen: Naem ter eere Al t'ghene dat ghy doet. 