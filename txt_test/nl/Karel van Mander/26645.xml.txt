 GHy Christen schaer // eerbaer, Neemt uwen roep claer // wel waer, Om verblijen hier naer // aldaer Gheen scheyden en werdt meer: Als rechte Israelijten, Volghende Christus leer, Laet ons beloften quijten, Dat wy vaten ter eer Oorbaer tot elcken Keer Wesen van den Huysheer, Dat deur goet ghereucht // beweucht Den blinden met vreucht // tot deucht, En op dat ghy meucht // vol jeucht Wassen in Christo seer. Wast nu ter tijt // met vlijt Als rancken wijt // int crijt Op dat ghy zijt // bevrijt Van Gods toorn vertsaecht, Die hem sal openbaren Soo Paulus ghewaeght, Op alle boose scharen Die nae Godt niet en vraeght, T'sal noch worden beclaeght: Wie in hem gheen vrucht en draeght, Sal hy nae Schrifts bedien // afsnien, Dus wilt wel in tien // toesien, End' de boosheyt vlien // verbien Sal hy, die Godt behaeght. De boosheyt quaet // weerstaet Niet met den praet // maer daet Met goeden raet // nae gaet Christum den Herder fijn, Die ons heeft ghenesen Met olye, en met wijn, End' veel liefde bewesen, Als onsen Medecijn, Hy droech al ons ghepijn: Deur sijn woorden deuijn Ghenas nae Schrifts vertel // seer snel, Israel // oock wel Van der slanghen fel // t'ghequel Was doodelijck fenijn. T'fenijn seer bloot // was groot, Dat der slanghen hoot // uytschoot, Maer deur Christus doot // minjoot, Is dat tot niet ghebracht: Satan die heeft verloren Sijn gheweldighe macht, Daerom is hy vol toorn, Soeckende dach ende nacht: Laet ons houden goe wacht, Het uytvercoren gheslacht Gaet hy met behent // ontrent, Als een Leeu bekent // die schent, Op dat hy verblent // afwent, Van Godt hooghe gheacht. Gaet onghestoort // doch voort Door die enghe poort // soo't behoort, En maeckt gheen discoort // int woort, Als eerlijcke leen: En wilt niet teghenstrijden Ghelijck de Phariseen, Die den Heere benijden, En verstootten sijn reen, Dat was meest dat sy deen: Want sy waren van beneen, En hebben den Heylant // vailjant, Aen een cruys ghespant // met schant, En dien hy sant // int lant, Die hebben sy oock bestreen. Satan bevecht, Gods knecht, Die nu t'onrecht, aflecht, Soo ons Iob seght // die slecht Godt vreesde en sijn ghebodt: Sijn wijf die hem wel kende, Die heeft hem oock bespot, En sprack in sijn ellende, Blijft ghy noch vast by Godt: Iob die antwoorde tot Haer: ghy spreeckt als Wijven sot: Want hebben wy dat goet, seer vroet, Met ouervloet, men moet Oock teghenspoet, onsoet Ontfanghen voor ons lot. Prince vermaert, t'welvaert, Met goet regaert, bewaert, Want onsen aert, beswaert De Ziele menichfout, In dit leuen dangierich Wel vast op Godt betrout, Op dat de liefde vyerich Nemmermeer en verflout: En wordt nemmermeer stout, Al wordt ghy hier benout Met veel boos, verknijs, afgrijs, Soeckt met auijs, seer wijs, Int Paradijs, u spijs, Van dat leuende hout. 