 VAn eenen grooten Coningh Den eenighen Soon bemint, Verliets zijns Vaders wooningh, Wt liefden vierigh ghesint, Een Bruydt voor hem te vryden, Niet siend' op hooghen staet, Quam in voorleden tijden Veel noot en smerte lijden, Als arem knecht int ghelaet. Die hooge was, quam dalen, Die rijck was quam arem zijn, D'onnosel quam betalen, Den Heylighen quam int schijn Van 't sondigh vleesch hier leven, Versocht seer menighfout, Hem selven sonder sneven Heeft hy overghegheven Tot een Soen-offer aent hout. Een Lam al vry van vlecken, Sachtmoedigh is hy vermaert, Hy gaf na zijn vertrecken Sijn Bruydt van zijnder aerdt, Wt liefden met verlanghen, Den onderpandt seer groot. Die hem niet aen en hanghen, En konnen hem niet ontfanghen, Noch kennen noch mercken bloot. De plaetse hy bereyden Gingh in zijn rijck Vaders huys, Om zijn Bruydt, en na 't scheyden Most sy hier oock onder 't cruys Ghehaet zijn en mispresen, Ghelijck haer Bruydegom. Oock zijnder opgheresen, Die selve roemden wesen De Bruydt, doch met ydel rom. Maer sy verdraeght met vruchten, Door hope ghetroost, haer leet, 'sGheets onderpandt vol deuchden En leert haer niet wesen wreedt, Met vleesch-arm oft wapen Quellen oft dwinghen yemandt: Sy toont den aerdt der Schapen, Maer niemandt kan betrapen, Noch haer berooven den pandt. Den pandt sy vry laet blijcken In al haer wesen ghewis, En sy en wil niet wijcken Van dat haer bevolen is, Noch sy wil niet ghehinghen Te maken haer ghemeyn Met vreemde huerelinghen, Die neerstigh zijn te minghen Het suyver met dat onreyn. Het wesen deser Werelt, Oft rijcke, hoe ment verblomt, Met schijn-waerheyt bepeerelt, Gantsch niet over een en komt Met 't Rijcke vanden Heere Der Heeren, suyver en slecht, Al arbeyt valsche leere, Op dat het in een verkeerde, Den krommen wegh blijft onrecht. En recht sal recht wel blyven Voor alle vrome bekent, Hoe veel dat vreemde Wijven Daer bouwen by oft ontrent: De Bruydt op al wat buyten Haer is en neemt gheen acht, Maer wilt inwendigh spruyten Yet arghelijcx om sluyten Heeft sy de sleutels en macht. Doch anders te verjaghen Oft bannen heeft sy gheen last, De quade te verdraghen Is sy lijdtsaem ghepast, Die haer van buyten quellen, En haer niet aen en gaen, Wat listen sy aenstellen, Met den pandt sy can vellen Wat sulcke vergheefs bestaen. De sulcke oprocken mede Haer mans dienaresse siet, En segghen, dat in vrede De werelt kan wesen niet, Ten zy, men gae bedryven Oft dooden dees rechte Bruyt, En doen om sulcx verstyven Gheboden en rechten schryven, Op Hamans nijdigh gheluydt. Noch duert den ouden tooren Der Draken op desen tijdt, Des moet de Bruydt veel hooren Scheld-woorden en groot verwijt, Ghy zijt een vyandinne Des Coninghs een quaet ghebroet, Ick ben de Coninginne, De Croone t'mijnen ghewinne Crijgh ick uyt ghenaden soet. Maer ghy met u vervoeren Door valsche leeringh, eenpaer De Werelt stelt in roeren, Men hoort u hier noch daer Met vreden woonen laten, Maer uyt te roepen heel, Dus soude (na sulck praten) De Bruydt missen verwaten In Hemel en Aerde deel. Nochtans in Hemel en Eerde Behoort haren lieven vriendt, En oock sy als rechtveerde Bescherminghe wel verdient Betalende ghestadigh Schattinghe, tol en lot, Ghemeen ruste niet schadigh, Noch nerghens in misdadigh, Waert niet een strijdt teghen God? Siet, die men noyt van sonden Noch oproer berispen kost, Over hem sy noch vonden Een Wet, dat hy sterven most, Die elcken was ghehuldigh, Men riep, kruyst, en doet wech, Want hy de doot is schuldigh, Dus lijdt de Bruydt verduldigh Oock over al wedersegh. Maer sy om dees gheruchten Niet ongherust en leeft, En toont met goede vruchten, Dat sy den pandt noch heeft, End' haer Bruydegoms trouwe, Die haer verlossen sal Wt desen aerdtschen rouwe, End' als sijn lief Huysvrouwe Haer deelen sijn goeden al. O Sionsche Princesse, Al waert dat seer onbedacht, Vws Princen dienaeresse Misbruyckte haer sweerdt oft macht Teghen u, moet goet meenen, Bidt doch lijdsaem voor haer, Dat Godt haer wil verleenen Wijsheydt, sonder verkleenen Haer Ampt, oft beroepingh eerbaer. 