 CHristus Gods Sone goedertier, In de daghen sijns vleeschs alhier Volghde hem naer, een groote schaer Van volcke siet, t'welck om veel oorsake is gheschiet. D'een om te siene sijn wercken groot, D'ander uyt liefden: de derd' om broot, De Phariseen, en Saduceen, die sochten seer Hem te begrijpen, in werck oft leer. Vele zijn oock hem nae ghegaen, Om dat sy souden van hem ontfaen Gesontheyt ras, want hy ghenas wie tot hem quam, Doof, blindt, creupel oft lam. Alsser veel volcx dus ginck met hem, Hy keerde hem om, en met soeter stem Sprack met verstandt, ist dat yemandt Wil volgen my, hem seluen versaken moet hy. Wie Vader, Moeder, Wijf oft kint, Sijn eyghen leuen, oft yet bemint Bouen my siet, die en mach niet Al comt hy fijn, tot my, mijnen discipel zijn. Wie sijn Aerdtsch leuen noch behaeght, En niet sijn daghelijcx cruys en draeght, En volght my naer, die en mach claer Niet wesen vroet, mijnen discipel wat dat hy doet. Wie sijn eyghen leuen verkiest Die salt verliesen: Maer wie't verliest Voor my, oft om, t'Euangelium Dat behouden sal, tot den eeuwigen leuen al. Wat baet of yemandt nu ter tijt. De Weerelt wonne, en worde quijt Sijn ziele wat, Rijckdom oft schat Hy geuen mach, om haer verlossen ten laetsten dach Ist dat yemandt my dienen wil, Volghe my nae sonder gheschil: Waer ick ben daer, sal mijn dienaer Oock wesen coen, mijn Vader sal hem eere doen Oorlof Broeders, groot werdt den loon Van s'Heeren Discipel ydoon, Die wel bequaem, hier draecht den naem, Soo hy volherdt, och hoe geluckich hy naemaels werdt. 