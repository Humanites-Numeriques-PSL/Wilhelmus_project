 ICk wil nu gaen verhalen Al van de stadt playsant, Die Joannes sach dalen, Verciert aen elcken cant, Als een reyn Bruydt triumphant, Voor haren Man ghepresen, T'nieu Jerusalem constant, D'welck heeft Gods eerlijck wesen. T'wesen van dees stadt schoone Was seer wel ghefundeert, Twaelf fundamenten ydoone, Twaelf poorten, dit noteert, Twaelf Enghels onghecesseert Houden aldaer de wachte, Op dat daer niet en verkeert Dat onreyne gheslachte. Met eenen hooghen muere Is dese stadt bewaert, Daer behoeft t'gheener ure Keersse noch licht vermaert, Sy is van t'Lam Gods verclaert, Op den gront der Propheten Ghebout, van reynder aert d'Apostelen wy weten. Tot dese stadt vol eeren En mach niemandt in gaen, Hy moet hem eerst bekeeren, En doen, nae Schrifts vermaen, Den ouden rock der zonden saen Die moet zijn afghetoghen, Als een nieu herboren graen Onder Gods handt gheboghen. Tot dees stadt, ick aenschouwe, En is maer een en padt, Dien is smal ende nouwe, Christus leert selve dat, Veel werden op den wegh madt, Die in de liefde vercouden Werden van Gods woorden sadt, t'Gheloof siet men verouden. De poorten deser stede Sluyten, by nachte, niet, Alle die staen nae vrede Dringt in met crachte, siet, Die dit boos gheslachte, liet, Als den knecht ghestichtich, Die niet van sijn wachte, vliet, Verwacht den Heer voorsichtich. Dees stadt schoon van ghesteente, Claer als den cristalijn, Verstae ick Gods Ghemeente, Waer in tot elck termijn Is een Gheloof, een Doopsel fijn, Een eenich Godt almachtich, Die aldaer sal eeuwich zijn, Als Gouverneur waerachtich. Die desen Heere sal dienen Moet wesen dus bereyt, Als die Christen ingienen, Die hebben afgheleyt Alle bedroch end' archeyt, Verciert met alle goede wercken, Wt liefden die naeckten cleyt, Die hongher gheerne stercken. D'wapen van desen strijde Is niet vleeschelijck, maer Gheestelijck tot allen tijde, Machtich voor Godt eerbaer, Treckt aen t'harnas Gods claer, Den Helm der hopen claer, En t'zweert des Gheests voorwaer, De voeten gheschoeyt met vrede. Dus ghy vrome soldaten Bewaert dees stadt playsant, Op dat daer in gheen gaten Gemaeckt en werden, want Daer is nu so menich vyandt, Die alle doen haer beste, Of sy aen eenighen cant Conden comen door de veste. Oorlof vrome Chijchslieden Die desen strijdt aenveert, Doet naer t'Capiteyns gebieden, End' u vromelijck weert, Dat u Satan niet en deert, Sijn pijlen fel en vyerich Blust uyt, door des Gheests zweert, Zijt als Schapen goedertierich. 