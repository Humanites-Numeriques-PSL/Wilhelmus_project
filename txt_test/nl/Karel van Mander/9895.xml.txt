 HY kusse my met sijns monts divijn Want u borsten zijn// lieflijcker dan wijn, Soo dat men riecket uwe salve goet, Salf uytghestort is uwen Name soet, Ende dit doet, dat u de meyskens minnen, Treckt my na dy dat wy loopen beginnen. Den Coninck leydet in sijn camer my, Wy verblijden ons, over u zijn wy Vrolijck, daer by, so dencken wy eenpaer Meer om u borsten, dan om den wijn claer, Ja sy algaer, die daer vroom zijn bevonden, Beminnen u nu ende t'allen stonden. Swert ben ic, maer seer lieflijck ende jent, O ghy Dochters Jerusalem bekent, Ghelijck de tenten Kedar schoon ghestaen, En die tapijten Salomo, maer saen, My doch niet aen, en siet, over mits desen, Dat ic dus ben geworden swert in t wesen. Want so verbrant heeft my der Sonnen vlam, Mijns Moeders kinderen zijn op my gram, Der wijnberghen bewaerders vermaert Was ic gestelt, maer niet hebb' ic bewaert Mijne wijngaert, die my wel was bevolen Die mijn Ziel bemindt, segt my doch onverholen. Waer ghy weydet end' in den middag rust, Op dat ick niet en moet gaen met g[.]rust Herwaert en derwaert, ende comen vry Die kudden van uwe ghesellen by, O schoonste ghy// kendy om u beclijven, V selven niet, o ghy schoonste der Wijven? Soo gaet henen uyt, ende volghet naer De voetstappen al van die Schapen daer, By den huysen der Herderen, weydt dijn, Bocken aldaer ick ghelijcke u mijn. Vriendinne fijn, al na mijn welbehaghen, Mijn reysich ghetuych// twelck is aen Pharons waghen. V wangen lieflijck in den spansel staen, Oock uwen hals in die keten ghedaen, Wy willen u maken spansels vergult, Met sulveren puckelkens menichvult, Doen met ghehult// de Coninck herwaert keerde, Mijnen Nardus soet haren reuck vermeerde Een busselken Myrrhe is my mijn vrient Twelck hangt tusschen mijn borsten daen we dient, Mijn vrient, die is een druyven coffer wy, Al in die wijngaerden tot Engeddy, Vriendinne ghy, zijt schoone na tbetoogen, V oogen// zijn gelijck der Duyven oogen. O mijnen beminden vriendt autentijck, Ghy zijt schoone, schoon ende lieffelijck, Ons bedde dat groeitet seer menichfout, Ende die balcken aen ons huys ghebout, Zijn cederhout// end' al by u addresse, Zijn oock al onse latten van cipresse. 