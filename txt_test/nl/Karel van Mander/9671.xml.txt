 DEn Oyvaer en die Swaluw' snel, Ieghent Somers versoeten, Om wederkeeren mercken wel Haren tijdt, soo sy moeten, O Menschen, die in sonden wroeten, Merckt oock op uwen tijdt, tis noot, Verstrecket niet tot inde doot V te keeren ter boeten. Christus die eeuwighe wijsheyt Claeght over die sondaren, Hy biedt zijn handt, hy is bereyt, Hy wildese wel sparen, Maer al die hier nu laten varen Sijnen seer goeden raet eerbaer, Soo sal hy oock lachen met haer Als sy zijn int beswaren. Ick wil my vroegh, seght David, siet, Tot u o Heere pooghen, T'Godloos wesen behaeght u niet, Ghy en wiltse niet ghedooghen Die boosheyt doen, voor uwen ooghen: Want Godt is haer tot een vyant, Sy sullen door zijns toorens brant Te niet gaen, en verdrooghen. Maer den soon en sal die misdaet Van sijnen Vader niet draghen, Elck nae zijn werck, t'zy goet oft quaet, Sal hebben loon oft slaghen: Hoewel de Heere gheen behaghen Aen der Godloosen doot en heeft, Maer dat hy bekeer ende leeft, Dat wil hy t'allen daghen. Indien de Godloose bekeert Van al sijn sondigh sneven, En dat hy neerstigh houden leert Al Gods rechten beschreven, Iae recht en wel doet, hy sal leven, En niet sterven eeuwigh termijn Godt en sal niet ghedachtigh zijn T'quaet dat hy heeft bedreven. Maer als den rechtveerdighen hier Laet zijn gherechtich wesen, En dat hy doet op die manier Der Godloosen mispresen, Hoe soude doch gheleven desen? Al zijn gherechticheyt ghewracht En sal niet meeer wesen ghedacht, Hy sal sterven onghenesen. Hierom wilt u bekeeren saen, Wilt ghy't leven beerven, Waerom wilt ghy aldus vergaen, In uwe sonden sterven? En worstelt dus niet nae't bederven, Want de Godloose in s'werelts perck Worstelen met woorden end' werck, Om de doot te verwerven. Ghelijck ghy neerstigh hebt gheweest Om van Godt af te wijcken, Bekeert, end' wilt nu, so men leest, Thienmael neerstigher blijcken, Den Heer te soecken van ghelijcken, Tis al Heydensch gheleeft ghenoegh, Slaet nu voortaen handt aenden ploegh, Sonder eenigh omkijcken. Staet, op van uwen slaep ontweckt, Doet goet, end' laet het quade, Siet dat ghy doch niet meer en treckt Tot weelden Gods ghenade, Want lijdt ghy uwer Zielen schade, Wat baet of ghy de Werelt wont? Dus betert u van herten gront, Eer dat sal zijn te spade. Want daer wert een groot onderscheyt, Als de Heere komt richten, Aen die hem dient met neersticheyt, End' aen die hem niet en swichten, Want die afbreuck doen, sullen lichten Boven die sterren schoon end' klaer, Die boose sullen komen daer Met swert' en duyster ghesichten. 