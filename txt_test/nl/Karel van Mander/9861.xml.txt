 WIe onder de bescherminghe soet Des hooghsten sit eendrachtigh, En blijft onder der schaduwen behoet Van die daer is Almachtigh, Die spreeckt tot den Heer onbesorght, Mijn Toeverlaet, ende mijn borght Och mijn Godt, op dien ick my betrouwe, Iae vastelijck mijn hope bouwe. Want hy verlost my van des Iagers strick En Pestilency schadigh, Hy sal met sijnen vederen seer dick V bedecken ghenadigh, V toeverlaet op elck termijn Sal onder sijnen vloghelen zijn, Ende oock sijn waerheydt uytghelesen, Die is scherm ende schildt ghepresen. Alsoo dat ghy niet en moet zijn bevreest Voor den nacht-gruwel banghe, Noch voor de pijlen, die met fel tempeest Des daeghs vlieghen seer stranghe, Voor die pestilencie swaer, Die int duyster sluypt, hier en daer, Noch voor de sieckte, wiens felle plaghe Verslint en verderft in den middaghe. Ofter schoon duysent vallen onvailliant Aen u zijde beneffen, Iae thien duysendt aen uwe rechterhandt, Ten sal u doch niet treffen, Ghy sult van herten wel gherust Met ooghen aensien uwen lust, Ghy sult vergheldinghe naer ghewercken Over den Godloosen wel bemercken. Want den Heere is mijn toeverlaet, Die hooghst om droefheydt boeten Is dijn toevlucht, dat geenderhande quaet V oock en sal ghemoeten, Tot u verderven, oft misval En sal hier in dit Aerdtsche dal, Gheen plaghe fel, haer soo opmaecken, Die tot uwer hutten sal ghenaecken. Want van u heeft hy een bevel ghedaen D'Enghelen sijn dienaren, Dat sy u by, op al u wegen, staen, Behoeden en bewaren, Iae en dat sy, u draghen vry Op die handen, alsoo dat ghy Aen eenen steen, 'tzy kleyn oft grooten, Nieuwers uwen voet en soudet stooten. Op Leeuwen, en op aderen rebel Sult ghy gaen ende treden, Op jonghe Leeuwen ende Draken fel, Hy begheert mijns, tis reden, Ick wil hem uythelpen bequaem, Ende hy bekent mijnen naem, Daerom soo wil ick tot allen tyden Oock beschutten hem tot een verblijden. Hy roept my aen, daerom wil ick hem bloot Verhooren, en in der saken, Ick ben by hem, ick wil hem uyt der noot Trecken, ter eeren maken, En ick wil hem ghestadelijck Voeden, en zijn versadelijck, Met een langh leven, om sijn verschoonen, En mijn salicheyt wil ick hem toonen. 