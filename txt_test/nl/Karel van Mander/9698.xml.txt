 EEn bloem tot Saron delicaet, Ben ick, ende een Roose int dal, Ghelijck een Roose ghebloeyet staet Onder die doornen, siet, al Soo is oock onder het ghetal Der dochters in persoone, Mijne vriendinne schoone, Ydoone // als eenen Appelboom groot Onder wilde boomen bloot Soo is onder die soonen Mijnen lieven vriendt minjoot. Ick sit onder de schaduw' goet Van hem wien ick begheere vry, Sijn vrucht is mijner kelen soet, My inden wijnkelder leydet hy, De liefd' is zijn banier over my, Hy verquickt my midts desen, Met bloemen uytghelesen, Om ghenesen // soo laeft hy mijn snel, Met Appelen seer wel Want ick van liefden Ben kranck, end' in ghequel. Onder mijn hooft zijn slinck' handt leyt, End' omhelset my met zijn rechterhandt, Ick besweere u dochteren gheseyt, Van Ierusalem die Stadt playsant, By die Rheen end' Hinden des veldts opt lant, Dat ghy na uwen sinne Niet en weckt mijn vriendinne, Ten beginne // haer niet eerst en roert aen, Tot der tijdt datse saen Heeft een behaghen, Op vanden slaep te staen. Dat is de stem van mijnen vrient, Hy huppelt op de bergen, sijn comst geschiet Op die kleyn berghen wel gheingient Springt mijnen vriendt, sonder verdriet, Ghelijck een Rhee oft jonck Herte siet, Hy staet als een verwachter Aen onsen wandt van achter, Sonder lachter // siet hy door die venster in Door die tralie niet min, Hy gheeft antwoorde, Hy spreeckt tot my syne vriendin. Ghy mijn vriendinne wilt opstaen, Mijn schoone, komt herwaert aenboort, Want siet, den winter is vergaen, Den reghen is voorby met accoort, Die bloemen zijn ghecomen voort, Den Meytijdt is voor duere, Die Tortelduyve puere, Nu ter ure // hoortmen overluyt In ons landt, al vol juyt, Dan Vijgheboom heeft ghekreghen Sijn knoppen met virtuyt. Die wijnstocken zijn ghebloeyt jent, Sy gheven haren reucke fijn, Staet op vriendin, u t'mywaert wendt, mijn schoone comt herwaert, o Duyve mijn En toont my u lieflijck aenschijn, In reten en steengaten, V stem uyt charitaten My laten // hooren wilt aen elcken kant, O mijn vriendinne, want V stem is soet, End' u aenschijn playsant. Vanght ons de Vossen, die Vossen kleyn Die de Wijnberghen verderven swaer, Want ghebloeyt zijn ons Wijnbergen reyn, Mijn vrient is mijn, end 'ic ben zijn eenpaer Die weydet onder die Roosen daer, Tot dat den dagh coel blijcket, En die schadeuw' wijcket, Keert weder, ghelijcket // eene Rhee subijt, Als een jongh Herte zijt Op die scheydt-berghen, O mijn vrient, al mijn jolijt. 