 O Lieue Leyden van Godt vercoren, Naer dat exempel Christi eerbaer, Die sijn Schaepkens ootmoedich ginck voren, Weydet sijn kudde de cleyne schaer, Op goed' weyde wilt brengen haer, met vlijt Groot sal den loon wesen hier naer, Dus wilt u schicken naer den tijt. Moyses een Leyder van Godt met namen Ouer dat gantsche Israel, Maer alsse in de Woestijne quamen Soo vielen sy teghen hem rebel, Maer ten verginc haer ooc niet wel, Als dan Wilden sy met een quaet opstel Verkiesen eenen nieuwen Hooftman. Quade Leyders, valsche Propheten Warender, staet in Petrus brief, Sommighe hebben Moyses verweten, Dat hy hem ouer Gods volck verhief, Maer dat en was voor God niet lief, Noch weert Brochen haer seluen in doodich grief, Sommighe zijn van dat vyer verteert. Esaias Godt wel behaeghde, Om t'volck te leyden al met sijn woort, Maer Godt over de Leyders claeghde, Die't volck verleyden was hy verstoort, En al die haer hebben ghehoort // Seer fijn, In de verleydinghe altijdt gaen voort, Die sullen t'samen verloren zijn. Veel quade Leyders die t'volck verleyden, Zijn ouer langhe tijd opghestaen, Die't volck in ander plaetsen bescheyden, Dan daer sy wel behooren te gaen: Hieromme doet Christus vermaen, V wacht Laet varen de blinde Leyders saen, Oft ghy valt t'samen in de gracht. Van quade Leyders is veel exempel, Daerom en ghelooft haer niet soo licht, Sy roepen hier is des Heeren Tempel, Hier is des Heeren Tempel ghesticht, En spreken haer eyghen ghesicht, Ongoet, Verleyden de simpel herten slicht Door haer predicatie soet. Quade Leyders zijn der gheuonden, Alsoo verhaelt ons Ieremias, Al en waren sy oock niet ghesonden Van Godt, nochtans soo liepen sy ras, En predickten op t'selve pas, T'sermoen Dat dat volck gheern hoorende was, Als alle quade Leyders doen. Maer als haer Ieremias ginck leeren, Dat was dat volck enckel verdriet, Ist dat ghy in den name des Heeren Predickt, soo willen wy hooren niet, Dat volc hem op leugens verliet, Soo vast, Ieremias die haer dat beste riet, Was by haer als een onweerdich gast. Sy spraken laet ons sonder falen Teghen Ieremias houden raet, Ons Priesters die en connen niet dwalen In de Wet Moysi seer delicaet, Onse Propheten leer en daet, Is recht, Dat men hem met der tonghe dootslaet, En niet en acht wat Ieremias segt. Men ginck Amos tot Bethel benijden, Om dat hy haer bestrafte van't qua, Dat volck en conde sijn woordt niet lijden: Doe sprack den Priester Amasia Tot Amos, gaet ghy in Iuda, Gheneert V daer, en comt hier vroech noch spa, V preken dat volck niet en begeert. Ahab hadde vier hondert vermeten Propheten, die spraken eenderley Daer van werdt Micheas ghesmeten, Om dat hy niet dan Gods woordt en sey, Ten was niet naer des Conincx grey, Ten strijt Trocken die Coninghen alle bey, Maer Ahab was haest sijn leuen quijt. De quade Leyders deur loose praten Hebben veel Menschen afghewent, Alsoo't wel bleeck aen die van Galaten, Iae gansch Asien dat wierdt gheschent, Daer toe waren twee Leyders blent, Die dus Ghenaemt zijn in het Testament, Hermogenes en Phigellus. Quade Leyders en luye buycken, Paulus die oock wel tot Creten vant, Die daer Menschen verstandt gebruycken, En lieten varen Gods woort vailjant: Alexander aen sijnen cant // Niet min, Philitus met zijn quaet verstandt Verleyde soo menich huysghesin. En laet u nemmermeer beroouen Deur loose Philosophie meest, Gheen quade Leyders wilt gheloouen, Maer proeft of uyt Godt is den Gheest, Want hebben wy gesmaect den keest, Van Godt Ghy alle die den Heere vreest Laet u niet leyden van sijn ghebodt. Weest onderdanich broederen zedich, Vwe voorganghers en Leyders schoon, Die u vermanen weest met haer vredich, Want sy en dienen u niet om loon, In dubbel eere houdt haer persoon, Om t'werck Dat haer van Christum de Heere ydoon Is opgheleydt uyt te voeren sterck. Prince dit en is ons niet verholen, Hoe Gods sijn Wakers seer playsant, Sijn kudde soo dier heeft beuolen, Waerschout hy t'volck niet aen elcken cant Dat zweert quame so ouer 'landt, T'v[...]do[..] Veel menschen, van des Wachters hant Sal Godt noch eysschen haer lieder bloet. 