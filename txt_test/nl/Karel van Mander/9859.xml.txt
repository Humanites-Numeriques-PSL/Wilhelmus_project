 WAt vindtmen nu al blinde lien, Met balcken in haer ooghen, Die noch na een kleyn stoveken // sien Sy willen eens anders hoveken // wien, Die selve niet veel en dooghen. Tis wel der Hypocryten aerdt, Veel schuldt een ander opwelven, Daerover seer bekommert beswaert Te gaen en kijcken elderswaert En nemmermeer op zijn selven. Wat siet ghy, sprack de Heere bloot, Den splinter, als kleyn ghebreken, In d'ooghe van uwen Broeder minjoot, Niet zijnde gheware den balcke groot, Die in u ooghe blijft steken? Oft hoe dorft ghy spreken onvroet, Tot uwen Broeder, houdt stille, Daer is een splinter die u wee doet, Int teere lidt der ooghen soet, Die ick uyt trecken wille. En ghy self en siet niet met vlijt, In u eyghen den balcke, Ghy huychelaer, ghy Hypocrijt, Maeckt u selfs eerst den balcke quijt, O ghy gheveynsde schalcke. Comt dan en besiet onbevleckt, Hoe dat ghy desen splinter Wt d'ooghe van uwen Broeder treckt, Van splinters-kijckers onperfeckt En leest men niet, men vinter. Nocht lesen wy in Lucas klaer, Een alsoo schoon exempel, Hoe eenen Pharizeus daer Op track met eenen Tollenaer, Om bidden inden Tempel. Den Phariseus stondt en badt, En sprack, na sulck bedieden, O Heer, o Godt, ick danck u, dat Ick niet en ben een sondigh vat, Ghelijck als ander lieden. Roover noch onrechtveerdigh gast, Noch overspeelder leve, Noch als dien Tollenaer belast, Tweemael ick inder weke vast, Van als ick thienden gheve. Den Tollenaer die heeft ghestaen Van verre, en hy en wilde Sijn ooghen niet ten Hemel slaen, Maer sloegh op zijn borst als belaen, En badt den Heer seer milde. O Godt, weest doch ghenadigh my Arm sondaer, dus weder Gingh desen gherechtveerdight vry T'huys voor den anderen want hy Die hem verheft, wort neder. Wie hem vernedert, werdt verhooght, Christus om ons beraden, Betooght, dat 't rommen niet en dooght Op eyghen vroomheyt, en men pooght Een ander te versmaden. 