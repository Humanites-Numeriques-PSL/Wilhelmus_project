 GOdt alleen wijs met alle dinck, Hy en wordt niet bedroghen Van eenich Mensch in s'Weerelts rinck, Seer groot is sijn vermoghen, Gheen quaet, en is aen hem ghewis, Hy haet valscheyt en loghen. Den valschen end' verkeerden aert Die is van hem afvallich, Sy en zijn met hem niet ghepaert, Die van herten zijn gallich, De quade siet, en kent hy niet, Al is den hoop ontallich. Maer sijn ooghen sien breet en wijt Nae de oprechte gronden, Dat is een oprecht Israelijt, Nae Christus selfs vermonden, By welcken noch, list noch bedroch Int hert en is bevonden. Doet wech ws herten voorhuyt quaet, Sprack Godt in den ghebode, Die hier in volght des Heeren raet, Dat is een oprecht Iode, Ende hier of, comt toe den lof, Niet den Mensche, maer Gode. Om dat Iob was slecht ende recht, Stondt hy in Gods bevrijden, Godt wil dat men gheheel afleght Gheveynstheyt en benijden, Den ouden Mensch, den quaden wensch Al door den gheest afsnijden. Als wy open van herten zijn, Al door Gods Gheests virtuyten, Dan sal door het gheloove fijn In ons sijn liefde spruyten: En blijuen by, soo langh' als wy Ons herte niet en sluyten. Maer sluyten wy ons herte toe, End' laten verstijuen, De oude voorhuyt, Broeders, hoe Sal dat connen beclijuen Gods liefde claer, hoe sal hy daer Eenichsins moghen blijuen? In een oprecht hert' ende ziel Sal God woordt vruchten draghen, Maer t'zaet dat by den weghe viel Op steenen end' in haghen, Bleef onder voet, t'herte zijn moet Ghebroken end' verslaghen. Gods woordt als hamer ende ploech, Daer mede moet het wesen Gheoeffent, alsoo wy ghenoech In de Schriftuere lesen, Met desen dan, in recht beran Wordt de ziele ghenesen. En gheoeffende aerde goedt Drinckend' in haer den reghen, Draeght sy den Bouwer cruyden goet, Ontfanght van Godt den zeghen, Maer gheeft sy uyt, doorens oncruyt, Den vloeck die comt daer teghen. Maer tot u Broeders hopen wy Ter salicheyt al beter, Want Godt gherechtich is, end' hy En is doch gheen vergheter Van u goet werck, der liefden sterck, Och hy is al discreter. Al wat men hier den minsten doet Van sijn Broeders eersame, Dat sal hy loonen ouervloet, Al waert in sijnen Name Eenen croes maer, cout waters claer, Het is voor hem bequaeme. Christus by d'offer-kiste sat, De Weduwe vol vlijten Heeft hy ghepresen, hoewel dat Sy maer en gaf twee mijten, Want sy daer in, van haer ghewin Leyde al haer profijten. Daer waren in Elias tijdt Veel Weduwen bevonden In Israel, maer van daer wijdt Was hy alleen ghesonden Tot Sarepten, in Sidonien, Tot een Weduw' goet van gronden. Veel Melaetsche in Israel Waren daer oock in wesen Tot Eliseus tijden wel, Maer gheen en werdt ghenesen Dan Naaman, die daer was van Syrien, soo wy lesen. Daer isser veel gheroepen, maer Weynich zijnder vercoren, Elck neme doch sy seluen waer, Om niet te gaen verloren: Maer dat hy zy, van bouen vry Oprecht uyt Godt gheboren. Al die gheestelijck zijn ghesint, Zijn gheestelijck eersame, Wie Gods Gheest heeft, die is sijn kint, End' oock sijn erfghename, Godt maeck' ons hier toe goedertier, Wt ghenaden bequaeme. 