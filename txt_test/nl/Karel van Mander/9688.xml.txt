 ELck Christen ledt aen't lijf, Staet int gheloove stijf, Weest mannelijck en krachtigh, En laet al u bedrijf Gheschieden, tot beklijf, Inder liefden eendrachtigh. Eendrachtigh blijft ghesint, Waeyt niet met alle windt Der leeringhen vol listen, Weest int verstant gheen kindt, Want men ter werelt bindt Menighen valschen Christen. De valsche Christen schaer, Die doet nu hier en daer Wonder groot om verhalen, Waert dat moghelijck waer, D'uytvercoren eerbaer Die souden zy doen dwalen. Die u doet dwalen, hy mach wesen wie hy zy, Sijn oordeel sal hy draghen, Den verleydden hier by, Die en gaet oock niet vry, Hy salt namaels beklaghen. Wel is te klaghen // jaet, In dese daghen // quaet, T'menighvuldigh verleyden, Sorghe en draghen // staet, Der Slanghen laghen // raet En schalckheyt t'onderscheyden. Onderscheyden men moet De gheesten, quaet oft goet, Gheen wapen wy en voeren, Om quetsen vleesch en bloet, Maer teghen overvloet, Gheesten die 'tvolck beroeren. Onder 'tvolck waren doch Valsche Propheten, noch Zijn onder u seer coene Leeraers, door wiens bedrogh, Ende vergiftigh sogh, Secten zijn in saysoene. Secten maken sy meest, Die daer sijn sonder gheest, En vleeschelijck ghedreven: Maer ghy elck die Godt vreest, Blijft inden rechten keest Der liefden Gods verheven. Blijft in der liefden Wet, Ghestadigh int ghebedt, Laet u herte niet keeren Van dijn heyligh opset, Ghy wort een saligh let Aen het lichaem des Heeren. 