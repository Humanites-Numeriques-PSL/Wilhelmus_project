 ABraham den goeden Vader, Al scheyden hy en Loth, Haer herten bleven vast te gader Met vrees' en liefd' aen Godt, Dus na dat wy ons tot Scheyden nu bereyden Soo en laet ons met herten niet scheyden Van den Heer en sijn heyligh Ghebodt. Die Oudtste der Ephesianen, Wt rechter liefden claer, Van Paulo scheyden sy met tranen, Gode beval hy haer, Ende dat woordt eerbaer Sijner ghenaden reene, Soo ick u nu doe Broeders ghemeene, En mijn lieve vrienden allegaer. Als wy veel scheydens overlegghen, Een scheyden buytertier Werdet voor haer, die men sal segghen Gaet in dat helsche vyer, Alsser van tween, een, hier Sal blijven, als de ontstelde, Op dat bedde, meulen, en ten velde, Och dat scheyden werdt druckigh schier. Broeders, eer wy van hier vertrecken, Ick bidd' u, laet ons lien Malkanderen daghelijcks verwecken, Om Gods tooren t'ontvlien, Laet ons neerstigh toesien Dat ons desen dagh alle, Als eenen valstrick, niet en overvalle, Als dat laetste lijden sal geschien. Hierom laet ons waecken volheerdigh, En altijdt bidden snel, Dat wy worden t'ontvlieden weerdigh, Al dese dinghen fel, En staen sonder ghequel Voor 'sMenschen soon in vreden, Soo laet ons sijn ghehoorde stemme heden Niet verachten, maer ter herten nemen wel Zijt voorsichtigh met wien ghy handelt, Mijdt list en boosen schijn, Met wijsheyt eerlijcken wandelt Teghen die buyten zijn, Werckt met de handen dijn, V eyghen broodt wilt eten, Wel doen, ende mede deelen niet vergheten, Maer doet Gode offerhanden fijn. Laet ons malkanderen behaghen, En ghedencken int ghebedt, De een des anders last oock draghen, Want dat is Christus Wet, En niemandt gheen belet Noch ergernisse gheven, Maer Godsalich in dees boos' Werelt leven Met een goede Conscientie net. Adieu Princen Godshuysghenooten, Ghy Conincklijck gheslacht, Adieu Werelts gaepspel verstooten, Als vuylicheyt gheacht, V vande Menschen wacht, Zijt wijs ende verstandigh, Vreedtsaem, vriendelijck en goederhandigh Staende nae Gods Rijcke in der kracht. 