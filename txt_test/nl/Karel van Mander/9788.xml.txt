 ONder de Bruydegommen, Mach ick van eenen rommen, Die inden hooghsten graet // staet, De schoone Lely-blommen Doet hy te velde kommen Met lustelijck cieraet. Salomon in den throone Was niet verciert soo schoone, Ghelijck wy een van dien // sien, Tis weert dat ick bekroone Mijn vriendt met lof ydoone, In hem moet ick verblien. Ick sie dat sy en spinnen, En wercken noch en winnen, En staen soo excellent // jent Ghekleedt, vremt om versinnen, Dus moet ick hem beminnen, En loven sonder endt. Nu staet hier op der eerden Dit gras van kleender weerden, Alleen heden playsant // want Morghen als dorre geerden Moet den oven aenveerden, Om te wesen verbrandt. Die in deser manieren Het gras schoon wil vercieren, Sal hy zijn Bruydt minjoot // bloot, Cleedingh' oft yet faelgieren Laten die goedertieren Voor haer zijn bloet vergoot. Neen hy vry onverborghen, Dus moet ick dan verworghen Wat den gierighen aert // baert, Laten den dagh van morghen Oock voor zijn selven sorghen, En leven onbeswaert. Hoewel ick moet arbeyden, Soo veel Schriftueren seyden: Maer sorghe vliedt voorby // ghy, Ick late u den Heyden, Mijn Herder sal my weyden, Hy sorght altijts voor my. Hy weet al mijn behoeven, Wat wil ick my bedroeven, Oft erghens in belaen, gaen, Verdraegh' ick wat beproeven, Ick sal sonder vertoeven Des levens kroon ontfaen. 