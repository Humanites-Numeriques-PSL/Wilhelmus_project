 BEroert ben ick van binnen Al in dat herte mijn, Als ick gae ouersinnen Om eeuwich salich zijn: Dan roep ick vroech en spade, O Heer wilt my behoen: Want sonder u ghenade En can ick niet ghedoen. V goetheyt wil ick soecken Heere ghenadich soet, Ghy laet het ons in boecken, Hoe men u dienen moet, Leert my dat wel slaen gade Mijns leuens cort saysoen, Want sonder u ghenade En can ick niet ghedoen. Vader ick moet u louen Van uwer liefde fijn, Dat ghy afsondt van bouen Den rechten Medecijn, Om ons bevrijen van schade, En met sijn woordt te voen, Want sonder u ghenade En can ick niet ghedoen. O Heer, om mijn ghenesen Die sondich was belast, Zijt ghy ter doot verwesen Als een verlaten gast, Bespot, veracht, met smade Hinght ghy aent cruys lamoen, Want sonder u ghenade En can ick niet ghedoen. Victorieus verresen Sit ghy ter rechter hant Van u Vader ghepresen Op den stoel triumphant, Blijf ick by uwen rade, Soo blijft ghy mijn rantsoen, Want sonder u ghenade En can ick niet ghedoen. Ist dat ick met u sterue, Soo leu' ick met u blije, En u lijden verwerue, Soo crijch' ick heerschappije, Ghy seer machtich van dade, Verwont als Leeuwe coen, Want sonder u ghenade En can ick niet ghedoen. Door u barmhertichede Ben ick weder ghebaert: Door u woordt goet van zede, Te zijn van uwen aert, Becleedt met schoon ghewade Niet nae't oude fatsoen, Want sonder u ghenade En can ick niet ghedoen. Dit cleedt moet ick bewaren, Soud' ick ter Bruyloft gaen, Want hy comt int beswaren Die dat niet en heeft aen, En verworpen als quade, Heere, nae u Sermoen, Want sonder u ghenade En can ick niet ghedoen. Ick bidde u, O Heere, Vergheeft my mijne schuldt, Ick ben ellendich teere, Hebt doch met my ghedult, Staet my altijdts in stade, Wilt my ter deucht bevroen, Want sonder u ghenade En can ick niet ghedoen. De meest' in goede wercken, Te wesen, waer my goet, O Godt wilt my verstercken Aen s'Gheests reyn watervloet, Dan werd' ick schoon van blade Als een Lauwerboom groen, Want sonder u ghenade En can ick niet ghedoen. Den Helm der salichede, T'gheloof tot eenen schildt: Het zweerdt des Gheests oock mede, T'Harnasch der liefden mildt, Dient my wel teghen t'quade, Oock t'Euangelijs schoen, Want sonder u ghenade En can ick niet ghedoen. Cond' ick nae vrede haken, Ende nae heylich zijn, Dan soud' ickt seer wel maken Dan te aenschouwen dijn, Sterckt my door u woordts, zade Om my hier nae te spoen, Want sonder u ghenade En can ick niet ghedoen. Prince, Heere der heeren, S'Vaders Sone minjoot, Wilt my helpen ter eeren Ick ben arm en bloot, Keert my der wijsheyts pade, Ghy Coninck van Sioen, Want sonder u ghenade En can ick niet ghedoen. 