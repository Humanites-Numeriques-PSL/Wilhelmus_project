 IN vreucht, en druck, Moet vriendt sijn vriendt aenkleven, In ongheluck En lijden troost hem gheven: Maer menigh Man Troost vriendt met woorden statigh, Die self en kan In druck niet wesen matigh: Sulck ben ick oock wel, vriendt: Doch ons te weten dient, Dat wy hier niet verliesen, Wat God ons leend' of gaf, Mach hy ons nemen af, En voor zijn deel verkiesen. Doch weetmen, dat Een gaef is zwaer te missen, Die boven schat Is weerdigh hoogh te gissen: En 'tgaet wel stijf Aen, weetmen by natueren, Die zijn half lijf Oft ribbe voelt afscheuren: Maer troost u, zijt goets moets, De ghever alles goets Can u besorghen weder, Sijn handt volhandigh wort, Doch nemmermeer verkort, Dus leght u droefheydt neder. Denckt of ghy waert In vreemde haven komen, In een schipvaert, En socht schelpkens oft blomen, Op strandt oft landt, En men riep u te schepe Los uyt der handt Ontviel u al u grepe, En ten waer u niet zwaer Dat al te laten daer, Om voort u reys aenveerden Hier en mach Wijf noch kindt, Noch niet in zijn bemint Als den roep Gods vol weerden. Men siet als droom Dit stervigh leven wijcken, Veel op een boom Dees werelt hier ghelijcken, Waer op dat wast Soo menigh blat schoon groene, Maer niet soo vast, Ten valt na den saysoene Ter werelt niet en blijft Bestandigh, nu beclijft, Oft dan vergaet oock desen, Ten baet al gheen gheschrey, Noch klachten veelderley, Ten mach niet anders wesen. Ten helpt ghesucht, Noch droef ghezijn ghestade, Hier vande vrucht Is niet als enckel schade, Maer kon vergaen Ons ongheluck met weenen, Soo waer elck traen Gout weert oft edel steenen: Doch over doode, siet, Te schreyen, recht gheschiet, Want 't zijn natueren zeden: Maer mate houden vroet, In spoet en teghenspoet, Leert ons natuer en reden. Seght ghy, tis klaer Voorwaer // en licht te segghen, Maer swaer // eenpaer, Dat soo van my te legghen, Veel faelt de daet Al meer als ydel meenen, Wy weten raedt Voor ander, voor ons gheenen: Tis waer, raedt gheven wis: Der menschen doen wel is, Maer troost en kracht van boven Comt van Godt sonderlingh, Men moet van alle dingh Hem prijsen hoogh, en loven Twee ganghen, d'een Met vreucht, en d'ander smertigh, Deedt ghy daer kleen Tijdt, niet dan effen dertigh En maenden vijf Verliepen tusschen beyden, Eerst als ghy Wijf Ginght nemen, en in't scheyden, Doe ghy ter aerden haer Gheleyden gingt daer naer, Dus vaert al 'sWereldts feeste, Maer tot een goet verdragh, V wel vertroosten magh Haer afscheyt vroom van gheeste. Stervens ghewin Verkoos sy goedertierigh, Met hert en sin, Op haer Verlosser vyereigh Hopende vry, En riedt haer vrient of suster Te doen als sy, Dus zijt dan vry gheruster, Sy is voorby gheleen, Daer wy door moeten heen, Wy hebben (schijnt) behaghen In't levens loops ghepijn, En die in ruste zijn Die willen wy beklaghen. T'een noodigh laet Ons soecken, want daer buyten, Ons niet en baet, Wat wy te doen besluyten, Hy die terstont Van al onse ghebeden Door siet den gront, Wat wy behoeven heden, Met zijn gherechticheyt Te soecken, men planteyt Crijcht, gheen dingh uytghesondert, Dit voor nieuw-Iaersche groet, Neemt aen uyt Manders vloet Met 'tIaer twee sesthien hondert. 