 O Broeders, u vermanen wy Als medehelpers ghy, Dat niet vergheefs en zy Aen u Gods groote ghenade, In den aenghenamen tijdt, hy V heeft verlost, en by Ghestaen, als dat ghy vry Zijt, van der zonden schade, En siet, t'is nu den dach Dat men salich worden mach, Iae daer toe seer bequaeme Eenen tijdt aenghename. Maer, Broeders, en laet ons niemant Erghernis gheuen: want Onsen Gods-dienst playsant Mocht men daer door misprijsen, Hierom laet ons nae s'Gheests verstant, Wat wy nemen ter hant, Ons wel aen elcken cant, Als dienaers Gods bewijsen Met verduldicheyt groot, In droefheyt en in noot, In angsten en in slaghen, Ghevanghenissen oock verdraghen. Laet ons bewijsen alle bescheyt, In oproer en arbeyt, Waken, vasten, cuysheyt, Kennis, lanckmoedich wesen, Vriendelijck zijn elcken bereyt, Al in den Gheest planteyt, Die men recht heylich seyt: En in liefde ghepresen Ongheveynsdelijck gaen voort, Al in der waerheyts woort, En in de cracht divijne Die God hier gheeft de sijne. Door wapens der gherechticheyt claer, Ter rechter handt oock daer Ter slincker handt hier naer, Door eer, doorschande, ende Door goet en quaet gherucht eenpaer, Als die verleyders: maer Nochtans bevonden waer, Gherekent onbekende, Nochtans bekende fijn, Als die gheacht oock zijn Altijdts in s'doodts aencleuen, Hoewel wy nochtans leuen. Als ghecastijde met verdriet, Nochtans ghedoodet niet: Als volck dat treurich siet, Nochtans altijdt verblijden: Een arm hoopken hier bespiet, Daer nochtans door gheschiet, Rijckdom nae recht bediet, Aen velen t'allen tijden, Wy zijn gheacht, als dat Wy niet en hebben wat, Nochtans wordt, soo wy weten, Alle dinck van ons beseten. 