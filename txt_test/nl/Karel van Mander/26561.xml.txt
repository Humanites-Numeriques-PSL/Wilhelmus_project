 BRoeders deuijn, het plach te zijn, Wy waren so droncken van Babels wijn Niet meer alsoo, Niet meer alsoo, Voortaen te leyden eenich termijn Sulck leuen snoo. T'is al ghenoech, nae s'vleesch ghevoech Ghetrocken, ghesleypt, der zonden ploech Niet meer alsoo, Niet meer alsoo T'was groote ghenade, dat Godt verdroech Sulck leuen snoo. Tot ijdel spel, waren wy snel, Bedrieghen, en lieghen, behaeghde ons wel, Niet meer alsoo, Niet meer alsoo T'is al contrary van Gods bevel Sulck leuen snoo. Vroech ende laet, deden wy quaet, Met suypen, en brassen, in ouerdaet, Niet meer alsoo, Niet meer alsoo Want ons soo diere verboden staet Sulck leuen snoo. Twist en ghekijf, was ons bedrijf, Maer op verbeurte van ziel en lijf, Niet meer alsoo, Niet meer alsoo Want t'is veel ergher dan korosijf Sulck leuen snoo. Afgoderije, en hooueerdije Deden wy naer ons fantasije, Niet meer alsoo, Niet meer alsoo Mach ouer ons hebben heerschappije Sulck leuen snoo. Den schoonen tijt, wierden wy quijt, Met singhen, springhen, ijdel jolijt, Niet meer alsoo, Niet meer alsoo T'is voor de ziele groot onprofijt Sulck leuen snoo. Onse boosheyt, was seer planteyt, Wy waren verblent in dolen gheleyt, Niet meer alsoo, Niet meer alsoo Naer dien dat het van Godt afscheyt Sulck leuen snoo. Al worden wy, versproken vry, Om dat wy niet loopen als sy, Niet meer alsoo, Niet meer alsoo Wy moghen veel lieuer segghen sy Sulck leuen snoo. En laet ons doch, niet als de Soch, Weder int slijck gaen wentelen noch, Niet meer alsoo, Niet meer alsoo Gaen leyden door t'sondich bedroch Sulck leuen snoo. Oorlof dan, t'zy Wijf oft Man, Ist qualijck ghegaen, en doet voortaen Niet meer alsoo, Niet meer alsoo Want Godt die heeft eenen gruwel van Sulck leuen snoo. 