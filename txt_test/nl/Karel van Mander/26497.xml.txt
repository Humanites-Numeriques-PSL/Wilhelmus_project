 SEer vriendelijcke salutacy Wensch ick u vriendt, door Gods gracy, En bidde oock dat u Godt beware In den strijdt, en bevrijdt Van quade tonghen, ende t'vyandts nijdt. Een quade tonge die omme gaet met liste Die soeckt te brenghen ouer al in twiste: Maer wel hem die Gods woort gheloouen, Daer op bout, en betrout Op Godt den Heer die al ons doen aenschout. Wie Godt betrout met reynder herten, Al comter een dorre Iaer, t'sal hem niet smerten Want hy aen s'heylichs Gheests riuier Is gheplant, met verstandt Handelt en wandelt in der vreden bandt. Maer quaet geclap in grooter onvreden, Verderft ouer al goede zeden, Wel salich die haer ooren sluyten, En niet en hoort, quaet discoort Buyten den reghel van des Heeren woort. Gods woordt in als geeft goede claerheyt Hierom mach men maken gheen swaerheyt, Noch oock teghen malcanderen suchten In tweedracht, maer met macht De liefde houden, dats ons leuens cracht. De liefde, hooftsomme van het ghebot, Lancmoedich, haren naesten geen quaet en doet, Men hoortse oock nemmermeer verblijden Van't onrecht, maer sy lecht Haer pont te wercke aen haren naesten slecht. Slecht ende recht moet ons bewaren Godt den Heer der heyrscharen, Dat wy in dat ghelooue blijuen Tot den ent, ongheschent, De croone ontfanghen in des Hemels tent. Om dese croene, ist al de doene, Laet ons wesen dapper ende coene: Met Gods harnasch ghewapent zijnde Om wederstaen onbelaen, Al s'vyants schieten sal ons dan niet schaen. Niet schaen mach oock mijn goede jonste Aen u ghedaen, met cleynder conste, Hope t'sal u danckelijck wesen, Soo dat ghy, oock sult my Wesen ghedachtich, met wat schrijuen vry. 