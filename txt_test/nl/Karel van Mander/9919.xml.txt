 O Christi Kercke soet, Wilt u verjubileren, Hebt goeden moet, Al wilt men u persequeren, Al is groot uwer vyanden ghetal, V Capiteyn domineert boven hen al, Hy sal wel obtineren, End' brenghen u vyanden in den val, Al maken sy nu soo groot gheschal, Sy moeten reculeren. O Lelie die in de doornen staet, En wilt u niet vertsaghen, Al zijn die doornen quaet, En wilter niet nae vraghen, Al en doen u de Menschen gheen onderstandt, V Coninck draeght sorgh, aen elcken cant, Voor al die u belaghen, Ghelijck een Moeder is ghesint, Om te bewaren haer lieve kindt, Soo sal y sorghe voor u draghen. O Juda ende Bethlehem, Slaet gaed' ws Bruyd'goms comste, En wilt ontfanghen hem, Of ghy werdt die verdomste, Soo die steden Sidon en Tyro: Ghelijck om vielen te Jericho De hooghe stercke mueren, Soo sal't noch eens met u vergaen, Wildy uwen Bruydegom niet ontfaen, Veel drucx sult ghy besueren. O dochter van Zion, Ghy zijt Christi Bruydt eersame, Hy is u vroom campion, Seer groot soo is sijn fame, Die u seer bemindt end' is coragieus, Ende van u seer amoureus, Gheheel sijn lichame Heeft hy voor u te pande ghestelt, Ghy en zijt niet ghecocht met gout, silver, oft ghelt, Maer met sijnen bloede bequame. Princesse van Israel, Jerusalem van Godt vercooren, En vreest voor gheen ghequel, V Coninck die sal u aenhooren: Aenroept hem als ghy zijt beswaert, Ghelijck een Henne haer kiekens bewaert, Al voor der Wouwen spooren, Soo heeft hy dickwils u bevrijdt Voor alle die u hebben benijdt, Als het bleeck in Pharaos versmooren. 