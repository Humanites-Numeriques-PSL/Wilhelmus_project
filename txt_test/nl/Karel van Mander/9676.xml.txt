 D'Euangeliste, Lucas doet ons vermaen, Op dat elck wiste, zijn gedachten t'ontslaen, Te staen, op Aerdtsche dinghen // meest, Daer 's Menschen sonderlinghen // gheest Is toegheneghen saen, En moet doch al vergaen. Den Heer der Heeren, zijns Vaders wille goet Quam vlijtich leeren vant Hemelrijcke soet Hier ons arme sondaren // zwack, Meester, een uyt de scharen // sprack, Seght mijn Broeder, dat hy D'erve deyle met my. Maer Christus seyde: Wie heeft rechter ghestelt My, dat ick scheyde, onder u erf oft veldt, En noch hy goedertierigh seyt, Siet toe, wacht u voor gierichheyt, Niemant van't goedt en leeft, Dat hy seer veel hier heeft. Noch met ghewisse, Redenen seyd' hy een Ghelijckenisse, Tot desen int ghemeen, Hoe datter was een rijcke // Man, Die overvloedelijcke // van Een zijn schoon ackerlandt Ghekreegh vruchten ter handt. Vreughdigh ontwaken // hy in hem zelven dacht, Wat sal ic maken? waer sal ic al dees macht Van vruchten moghen berghen // in? Hy sprack in zijnen erghen // sin, Oft in zijn herte coen, Dit sal ick nu gaen doen. Ick sal afbreken, mijn schueren nu ter tijt, En ongheleken, al meerder maken wijt, Daer in sal ick vergaren // snel Mijn vruchten, en bewaren // wel Mijn goeden en ghewas, Dan sal ick segghen pas: O ziele lustigh, weest vrolijck onbeswaert Leeft nu gherustigh, eet, drinckt vry onvervaert, Goedt hebt ghy om veel Iaren // siet, Ghy en behoeft te sparen // niet, Ziele maeckt goede chier, Dus sprackt den rijcken ghier. In al dit schicken, siet, seyde tot hem God Tot zijn verschricken, in dese nacht, O sot, V Ziele gheeyscht wesen // sal: En wie sal nu van desen // al, Dat ghy al hielt voor dijn, Heer oft besitter zijn? So gaet den genen, die schatten voor hem gaert, Als hy moet henen, hy vindt hem seer beswaert: Want hy in God niet rijck en is, Dus leert ons dees ghelijckenis, Datmen Gods Rijcke soet, T'een noodigh, soecken moet. 