 AL die om strijden hebben lust, Spoedt u, en wilt den hoop vermeeren Als fraey Soldaten u oprust, Legt af alle dijn oude cleeren, Van u eyghen wercken, omkeeren Moet ghy, en leeren, strijden int veldt, Met den Coninck den Heer der heeren, Die ouer al heeft groot gheweldt. Sijn baniere staet opgherecht Onder de Heydenen verheuen, Comt, zijdy Slaef, oft eyghen Knecht, Maeckt dat ghy hier zijt opgheschreuen, De vrijheyt sal u zijn ghegheuen Iae oock het leuen, al waert ghy doot, Wilt ghy hem ghehoorsaem aencleuen, En gheloouen zijn woorden bloot. Sijn Basuynen die zijn ghehoort Ouer de Weerelt in alle hoecken, Comt al die wil, dus luydt sijn woort, Hy en wil gheen persoon uytsoecken, Maer al die willen sal hy vercloecken, Alsoo sijn Boecken, ghetuyghen claer, Maer die hem dient en mach niet voecken Hier op sijn leuen, t'is openbaer. Vader, Moeder, Wijf ende Kint, Susters en Broeders moet men haten, Want wie yet bouen hem bemint, Is hem onweerdich, wilt dit vaten, Maer die't om sijnen wil al verlaten, Het sal haer baten, seer vele: want Tot Coninghen al sijn Soldaten Troont hy int nieuwe beloefde lant. Elck Krijsman moet besneden zijn, Int verborghen wesen een Iode, Niet vleeschelijck de wapen dijn En zy, maer nae des Schrifts ghebode, Moet sy wesen machtich voor Gode, Dat men uytrode, ende treft, Al wat hem hier in aller mode Teghen Gods kennisse verheft. Wilt in de macht die Godt u gheeft, V lenden met de waerheyt stijuen, Staet aenghetoghen met den kreeft Der gherechticheyt tot beclijuen, Om t'Euangelium te drijuen Wilt altijdt blijuen, gheleert, gheschoeyt, Becleedt inwendich uwe lijuen Met de liefde, die vyerich gloeyt. Die Hope der salicheyt wilt V tot eenen Helm opstellen, Grijpt aen voor alle dinck den schilt Des gheloofs, als strijdtbaer ghesellen, Die vyerighe pijlen der hellen, Al sonder quellen, condt ghy subijt Daermed' uytblusschen, met versnellen Loopt dus verduldich tot den strijdt. Met t'sweert des geests strijdt onversaecht Gods woorden draecht, in s'herten gronden, En siet dat gy in als behaeght Vwen Hooftman tot allen stonden, Die aerdtsche leden, t'lichaem der zonden, Doodt met veel wonden nae den heesch, Wilt ghy een vroom heldt zijn bevonden, Doodt al de wercken van het vleesch. Wie dient, die neme sijn dienen waer, Wie ouer den heyrlegher reene Ghestelt is tot een wachter daer, Dat hy waerschouwe groot en cleene: Weest nuchteren, waeckt al ghemeene, Want sterck te beene, den vyandt is, Wie buyten t'Legher gaet alleene, Als Dyna, wandelt onghewis. Princelijcke strijders vailjant, Volherdt in dat ghy hebt begonnen, Tot dat ghy den laetsten vyandt De doot sult hebben ouerwonnen: Palmen en croon sal men u jonnen, Men soud' niet connen bedencken vroet, Hoe ghy als de claerheyt der Sonnen Int Rijcke Gods sult blincken soet. 