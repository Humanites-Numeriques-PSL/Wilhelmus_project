 O Mijn Broeder, Ghy die suyghet tot allen stonde Van mijn Moeder Die borsten, och of ick u vonde Daer buyten end' met mijnen monde V kussen mochte sonder ghequel, En dat niemandt// met onverstandt, My en beschimpte, och dat wild' ick wel. Ick wilde dy In 't huys van mijner Moeder leyden, Daer soudt ghy my Leeren met een goet onderscheyden Daer wild' ick u dranck toebereyden, Ja drencken van mijnen gemaeckten wijn, Ende oock dan// met den most van Mijn Granaetappelen in elck termijn. Sijn slincke hant Die is onder mijn hooft gheleghen, End' seer vailliant, Sijn rechte hant// vol troost end' zeghen, Omhelset my jonstich gheneghen, Dochteren van Jerusalem ghy, Ick besweer u// dat ghy niet nu Op en weckt mijne wel beminde vry. En roert niet haer, Tot dat sy self lustich sal wesen, Wie is die daer Wt die woestijn' op vaert gheresen, End' leent op haren vriendt ghepresen? Ick hebbe u als minnaer vroom, Self opgheweckt// daer ghy ghestreckt, Gheleghen waert, onder den appelboom. Daer u ghebaert Hadde u Moeder, daer ter stede Met u ghepaert [.]ach, die u heeft ghewonnen mede, Sett my tot goeder vastichede Op u hert als een zeghel jent, Seer autentijck, ende ghelijck Een zeghel op uwen arme gheprent. Want als de doot, Is de liefde sterck onbesweken, Den ijver bloot Is vaste, die Helle gheleken, Haren gloet is vyerich ontsteken, End' een vlamme des Heeren siet, Veel vloeden swaer// van water claer, En moghen uyt blusschen de liefde niet. Die stroomen fel En doen haer verdrincken noch sneven, Al wilde wel Yemandt, om de liefde verheven, Al t'goet van sijnen huyse gheven, Ten soude al niet ghelden doch, Ons suster is// cleyne ghewis, Ende sy en heeft gheene borsten noch. Wat sullen wy Doen onse suster, op die ure, Als men haer vry Aenspreken sal, is sy een muere, Sy sal met claren silver puere, Van ons worden bebollewerckt, Is sy een deur// door ons labuer, Werdt sy met cedertafelen versterckt. Een muer ick bin, En mijn borsten om wel t'oorconden Den rechten sin, Zijn ghelijck de torren bevonden, Daerom soo ben ick tot desen stonden Gheworden voor sijnen ooghen soet, Als eene die// van herten blie, Den vrede vindet, troost in het ghemoet. Tot Baalmoen, Heeft Salomo daer in die landen, Een wijnbergh groen, En den wijnbergh gaf hy in handen, Den bewaerders, op dat sy van den Vruchten, een yeghelijck tot loon, Met goet accoort// hem brenghen voort Souden, tot duysent silverlingen schoon. Mijnen wijnbergh, Die is voor my t'eender sommen, Maer sonder ergh, V Salomo duysent toecommen, Maer die wy de bewaerders nommen, Het deel dat voor henlieden is Wtghesondert// is twee hondert Al mer sijnen goeden vruchten ghewis. Ghy die woont daer, In die hoven, u reyne Kercken, Laet my eenpaer Hooren u stem, om mijns verstercken, Die gheselschappen daer op mercken, Vliedt mijnen vriendt sonder respijt, Comt hier publijck// een Rhee ghelijck, Oft jonck Hirte op die cruytberghen zijt. 