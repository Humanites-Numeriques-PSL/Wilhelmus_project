 ROcken van vellen, dat waren die habijten Van onse Voorouders int Paradijs, Dit diende henlieden al tot meer verwijten Dan tot haren roem, glory, lof ende prijs. Want dat wy nu oock kleederen behoeven Is door de zonde gekomen by, 'tMagh ons wel min verheughen, dan bedroeven, Als wy recht bedencken wat die oorsake zy. Als wy d'oorsake wel deurgronden, Draghen wy niet als een schadich cieraet Dagelijcks 'tghedenck-teecken der zonden, Tot bewijs van onser voorouderen misdaet. Wat willen wy dan proncken oft pralen, Oft hebben lust in kleederen jent, Arm stof en asschen, den hooghen moet laet dalen Want de mensch en is maer schandich slick bekent. Soo wie de rechte vreese des Heeren Heeft, en hem selven wel gade slaet, Hy sal hem wel anders te kleeden leeren, Dan de werelt die al int quade staet. Iacob heeft door de vreese Gods geboden Sijn huysghesin, dat sy wech souden doen, En haer reynighen van de vreemde Goden, En veranderen haer kleederen fatsoen. Terstont sy alle haer Afgoden gaven, Trocken van haer ooren die spanselen ront Dese ginck Iacob wech doen en begraven Onder een Eycke, die by Sichem stont. Al moeste Hester draghen van goude, Kostelijck cieraet, de wijse Vrouwe kloeck, Die sprac, o Heer, gy weet dat ic dit houde Als oft maer en waer eenen onreynen doeck. Al ginck haer Iudith wasschen ende salven Vercieren met schoone kleederen propijs, Ten geschiede niet van dertelheyts halven, Maer om vermeerderen des Heeren prijs. Kostelijcke salven, kleederen en croonen Hadden in de Wet een Geestelijck bediedt, Niemant en mach hem daer me nu verschoonen, Als men de woorden Petri wel insiet. Die vrouwen en sullen haer niet vercieren Wt wendigh met kleederen oft gout, Maer met eenen geest stil ende goedertieren Inwendigh, voor God kostelijc menighfout Desselve van gelijcken oock ghy Mannen Woont met verstandt (seght hy) by haer, Een Chriselijc Man, int huwelijc gespannen Moet wesen een voorbeelt zijn wyf eerbaer. Nadien den Man de wijsheyt is bevolen Te dragen by 'tVrouwelijc vaetken kranc So moet hy haer voorgaen sonder verdolen, Gelijc Christus zijn gemeente wees den ganc. Dus kleederen tot cieragie aentrecken, En kan gheen heylighe voeghen wel, Hebben wy slechts om voeden, en om decken Seyt Paulus, laet ons ons genoegen // snel In pelsen en in Geyten vellen Ginghen die heylighen Excellent, Sy en waren niet des Werelts ghesellen, Want de werelt was haer onweerdigh bekent. Van Elias kleedinge wy lesen, Een rouwe huyt droegh hy aent lijf, Ioannes de Dooper van Christo gepresen, Sober en ootmoedigh was al zijn bedrijf. Siet die in heerlijcke kleederen sachtigh En in wellusten leven koen, Die zijn inde hoven der Coningen machtigh, Siet of de Christenen soo moghen doen. Christus had eenen rock, die al van boven Tot onder ghewrocht was sonder naet, Den Heer wien alle tongen moeten loven, Men leest niet, dat hy droegh kostelijck cieraet. Herodes in schoon kleeren gheseten, Op d'eere Godts en heeft hy niet geschaft, Hy was terstont van de wormen ghegeten, Sijn hooveerdich wesen was van God gestraft. Gods genade, na des Apostels woorden, Leert ons sober en matelijck te zijn, Laet ons dan mijden overvloet in boorden, Van sijde, fluweel, en groote lobben fijn. Gheen hypocrijtigh wesen ick en prijse, Oft hem te cleeden vreemt ende verkeert, Maer datmen sal dragen na des lants wijse Een tamelijck clee, so de Schriftuere leert. Wat de Godsalicheyt door goede wercken Bewijsen, voor kleedinghe betaemt, Door de vreese Gods laet ons wel bemerckten Dat ons te recht de Werelt niet en blaemt. Maer boven al, o broeders, wilt beschermen Den inwendighen Mensche, en so Paulus seyt, Trect u selven aen een hertelijck ontfermen Vriendelijckheyt ende ootmoedicheyt. Sachtmoedicheyt, verduldicheyt ooc mede, En boven al tot eenen gordel bandt, De liefde, daer toe den Goddelijcken vrede Moet behouden int herte de overhant. Die dus ghekleet sullen zijn behouden, En werden in 'sHeeren toekomste niet naect, Het sterffelijck wesen sal al zijn verslonden, Haer lichamen sullen heerlijc zijn gemaect. 