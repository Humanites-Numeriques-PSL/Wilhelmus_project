 DEn Somer in saysoene Ons komende seer naer, Sien wy met vreuchden koene Den Vijgheboom vruchtbaer Alsdan uytschieten groene Spruyten, en bladers, maer Broeders in desen doene, Neemt dees parabel waer: Christus ons Middelaer, Het groen hout vol virtuyt, Sal met basuynen klaer d'Enghelen seynden uyt: Dan sal t'gheluyt Volkomen wesen vry, Tot die Cantijcke Bruyt, Den Winter is voorby. Den Meytijdt is voorhanden Bloemen en voghel-sanck, In onse nieuwe Landen Is duysent Iaer onlanck, Vriendinne wilt opstanden, Neemt tot mywaerts den ganck, Maer blijft daer, mijn vyanden, Tot mijne voeten banck, Och wat een troost ontfanck Sal haer gheschieden soet, Al die nae sHeeren danck Hebben ghearbeyt vroet, Want sy die goet Alhier hebben ghedaen, Sullen met vreuchden vloet Tot den leven opstaen. Dat wert om haer verfraeyen Den somer Oogst seer schoon, Die hier in tranen saeyen, Sullen dan haren loon Sonder ophouden maeyen, Eeuwighe vrucht ydoon, Als de Sonne met raeyen Sal blincken elck persoon, Daer in haers Vaders throon, Wert haer ghegheven fijn Een schoon bloeyende croon Vergaend' in gheen termijn, Den nieuwen Wijn. En alle vruchten daer, T'sal al ten besten zijn Milde gheschoncken haer. Die haren Acker bouwen, Die crijghen vrucht planteyt Broeders die Godt betrouwen, Saeyt nu gherechtigheyt, Sonder eenigh verflouwen, Weet dat uwen arbeyt V niet en sal berouwen, Den loon is u bereyt, Al wat ghy hebt verleyt Werdt u vergolden, van Die dat heeft toegheseyt, En niet lieghen en kan, Weest Broeders dan Verduldich, niet en sucht, Maer als den Ackerman, Verwacht de dierbaer vrucht. Die van 'tkoude vertsaghen, Sonder ploeghen subijt, Sullen noch wel beklagen Haer traegheyt ter ontijt, In die schoon somer daghen, Als ander met jolijt Haer schooven t'samen draghen Sullen sonder profijt Bedelen hier int krijt: Dus Broeders, op den gheest Te zaeyen neerstigh zijt, Acht gheen vervolgh, tempeest, Want die bevreest Voor den rijm schromen al, Die snee noch aldermeest Haer overvallen sal. Bevolen blijft den Heere, Die troostet in verdriet Alle zijn leden teere, Die doen na zijn ghebiedt, Schout alle valsche leere, Broeders, want hy doch niet En saeyt te gheenen keere, Die op den windt acht yet, En die op wolcken siet, En maeyt oock niet ter noot: Dus en wijckt niet als riet, Maer volhert tot der doot, Dat ghy seer groot Des lants goeden met vreucht Naemaels in uwen schoot Eeuwigh ghenieten meucht. 