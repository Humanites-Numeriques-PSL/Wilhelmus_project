 ABimelech loos van sinnen Heeft listighe laghen gheleyt, Hy quam tot Sichem binnen, En heeft tot sijn gheslachte gheseyt, Lieue spreket die ghemeente, Dat ick ouer haer Heere zy: Want vleesch sonder vercleente, En beenen van uwen ghebeente Ben ick, daerom ghedenckt doch my. Sijn vrienden die trocken vooren Tot de lieden van der stadt, En spraken voor haren ooren, Abimelechs begheerte plat: Hoe sullen wy't begeeren, Dat ouer generael Eenen regeert, met eeren, Dan te hebben tseuentich heeren Alle sonen van Ierubaal. Dat was wel nae haer behaghen, Om soo te verkiesen dan Abimelech in dien daghen, Want haer herte neyghder an: Gauen hem sonder toeuen Tseuentich siluerlinghen swaer, En huerde tot sijn behoeuen, Loose lichtveerdighe boeuen, Die Abimelech volghden naer. Dus trocken sy te gader Tot in Ophra ghenaemt, Int huys van sijnen Vader Daer hebben sy onbeschaemt Een moordadich werck bedreuen Aen sijne Broederen reen, Ontschuldich ghenomen dat leuen, Dat hy haer niet en hadde ghegheuen, Tseuentich Mannen ou eenen steen. Iothan die is ouerbleuen, Den joncxsten van al, die is bewaert, De Sichemiten verheuen Zijn met dat huys Millo vergaert Onder de eycke schoone Die voor de stadt Sichem staet: En maeckten daer in persoone Abimelech Coninck ydoone En verblijdden haer in die daet. Wanneer nu Iothan banghe Wiste wat sy hadden ghedaen, Soo is hy met den ganghe Nae den bergh Grisim ghegaen, En riep met goet bedieden Met luyder stemmen tot Die sijne Broeders verrieden, Hoort toe ghy Sichemsche lieden, Op dat u oock hoore Godt. Hy dede sulcke renen Tot haer met luyder stem, De boomen ginghen henen, Begeerden een Coninck ouer hem: En spraken tot den Olijven Boom, zijt onsen Coninck coen, Sy en costen niet beclijuen Dat hy ouer haer soude drijuen, Hy en wilde dat niet doen. Doe quamen sy allegheylijcke Tot den Vijgheboom expeert, Zijt ghy onsen Coninck rijcke, Want ghy zijt daer toe begheert: Sal ick, sprack hy, wilt vaten, Met alsoo cleyn bescheyt Mijn soeticheyt verlaten, En mijn vruchten goet bouen maten, Hy heuet haer oock ontseyt. Doe quamen sy ten derden Tot den Wijnstock excellent, Wilt ghy onsen Coninck werden, Dat een yeder hem tot u went: Sal ick, sprack hy, mijn wijnen Verlaten op dit pas, Die beyde Godt en den sijnen Vroeyelijck maeckt ten fijnen, Hy wilde blijuen alsoo hy was. Doe quamen sy ten vierden Tot den dooren-bosch seer wreedt, Dat hy ouer haer regierden, Daer toe was hy wel ghereedt, En sprack, is dat warachtich Dat ghy my tot Coninck maeckt, Soo betrout nu alle eendrachtich Onder mijn schaduwe machtich, Daer zijn de boomen onder gheraeckt. Ist dies niet, soo sal vanden Dooren-bosch een vyer ontstaen, Het welck daer sal verbranden Al de Cederen in Lybaen, Hebt ghy nu als de cloecke Ghehandelt in dit confuys? Soo verblijdt nu t'uwen versoecke Met Abimelech, die't in roecke Ghestelt heeft in mijns Vaders huys. Is ulieden dat vergheten Wat mijn Vader dede: want Sijn ziele heeft hy wech ghesmeten Om te verlossen uyt der hant Van die Midianijten Daer ghy onder laeght ghevaen: Ghedenckt, o Sichemijten, Die haer nu opwerpen uyt spijten, En hebt mijns Vaders huys verdaen. Die doch met soo groote sorghen Sijn leuen voor u heeft ghestelt, Nu gaet ghy sijn kinders verworghen Tot tseuentich Mannen ghetelt, Om Abimelech u broeder Te maken tot een Helt: Want van Sichem was sijne Moeder, Ghy hebt hem als een behoeder Ghegheuen van Baal-beriths ghelt. Hebt ghy recht en wel ghehandelt Met mijns Vaders huys minjoot Die vroom voor u heeft ghewandelt, Soo maeckt nu een blijdschap groot Met u Coninck manierich, En hy met u alsoo, Oft anders soo comter gierich Wt hem een vyer seer vyerich En brande Sichem en Millo. Als Iothan ophielt van spreken, Soo vluchtte hy op den wegh, Naer Beri is hy gheweken Voor sijn Broeder Abimelech, Aldaer hy resideerde, Ghelijck ons wel is bekent, Abimelech domineerde, Dat hem niemandt en persequeerde Wel drye Iaren, oft daer ontrent. Soo langhe wast vrede en stille, Corts daer nae ter seluer tijdt Sandt Godt eenen quaden wille, Dat daer viel eenen grooten strijdt, Ginghen malcander haten: Den Coninck, en t'volck onvroet Vermetelijck ginghen sy praten, Op aller weghen en straten, Leyden op hem t'ontschuldighe bloet. Noch hebben sy sonder schamen Laghen gheleyt, dit vry ghelooft, Al die tot Abimelech quamen Hebben sy op den wegh berooft: Maer Gaal den sone Ebet Die quam daer tot Sichem in, Sy trocken ten velde, hy dedet Des Conincx wijnbergen vertredet, En plucktense af nae haren sin. Doe quamen sy binnen de stede Den Abimelech tot spijt, Sy aten en droncken met vrede In dat huys haers Gods verblijt, Maeckten daer eenen dansse, Soo zijn sy met Gaal vercloeckt, Sy hadden deur sulck een cansse Aen den Coninck gheen cognoissance, Hebben Abimelech ghevloeckt. Och oft de Heere woude Dat ick t'volck onder my verwerf, Sprack Gaal, op dat ick soude Abimelech brenghen int verderf: Doe Sebul dat hoorde, Die daer was een heer int recht, In gramschap hy hem verstoorde, Sandt tot den Coninck den woorde, Dat Gaal Eber hadde ghesecht. Die hier tot uwen verachte De stadt afwendich maeckt van dy: Dus maeckt u op in der nachte Met u volck de stadt nae by, Als Gaal nae de behoorte Ten velde hem onderwint, Soo slaet hem met groote verstoorte, Eer dat hy comt in die poorte, Doet met hem soo't uwe handt vint. Abimelech quam met machte Van volcke, ten strijde bereyt, Leydt in vier hoopen, de wachte Heeft den opganck der Sonnen verbeyt: Doe quam Gaal sonder duchten, En streedt teghen den Coninck bloot, Maer maeckten soo groote gheruchten, Dat hy wederom moeste vluchten, Veel verslaghen bleuen daer doot. Den Coninck is toeghetreden Met dat volck dat by hem lach, Heeft teghen de Stadt ghestreden Den seluen gheheelen dach, En heeftse oock in ghecreghen, Meest al die Borghers ontpaeyt, Zijn met den zweerde versleghen, De Stadt gheraseert te deghen, En heeft daer oock sout op ghesaeyt. Dat ouerblijfsel ellendich Is op de sterckte haers Gods ghevloen, Doe ginck den Coninck behendich Op het gheberghte Salmoen, Deed' daer houwen met der bijle Een yeghelijck eenen tack En quamen soo binnen de vijle, Leydent aen den thooren dewijle Dat hyse met vyer aenstack. Dus quamen sy int benouwen Meest alle die Borghers vailjant, Wel duysent Mannen en Vrouwen Zijn daer in den thooren verbrant: Den Coninck track, wilt hooren, Nae Thebes, dat hy oock wan, Die hadden tot haren oorbooren Int midden der stadt eenen thooren, Daer op vluchtet al Wijf en Man. Met stormen en tempeesten Maeckten sy seer groot ghetier, Sy meynde wel, als den eersten, Den thooren te aensteken met vier: Een Wijf vol loose trecken Wierp hem eenen steen op't hooft Van bouen af sonder ghecken, En brack hem alsoo t'hersbecken, Dat hy viel ter aerden verdooft. Dus hebben sy hem ghedwonghen, Dat hy daer niet om en loech: Maer hy sprack tot sijnen Ionghen Die altijdt sijn wapen droech, Met u zweerdt wilt my doorsteken: Alsoo haest was hy bedocht, Op dat men niet en moet spreken, Een Vrouwe vol loose treken Die heeft Abimelech verworcht. Den Ionghen seer cloeck van aerde Heeft ghedaen des Conincx bevel, Hy doorstack hem met den zwaerde, Dat hy starf: maer Israel Doe sy dat vernamen Ouer Haer Coninck en Vorst, Nae haer plaetsen sy quamen, End' en bleuen daer niet te samen, Aldus wierdt Thebes verlost. Prince, Godt die betaelde Abimelech de bloedighe schult En Sichem oock niet en faelde Die daer hadden sijn handt ghevult, Dat hy sijn Broeder schende In dat huys van sijnen Vaer: Dus quamen sy in ellende, Quaet doen comt tot quaden ende, Den vloeck Iothan quam ouer haer. 