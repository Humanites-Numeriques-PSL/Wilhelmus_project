 SAcharias een Priester uytghelesen, De Vader van Ioannes den Dooper vroet, Vervult van den heyligen Gheest gepresen, Die heeft ghepropheteert en gesproken wel: Gelooft zy de Heere den Godt van Israel, Want hy sijn volck besocht heeft en bevrijt, En hy heeft opgerecht des salicheyts horen Int huys Davids sijns knechts, soo hy te voren Sprack door sijn Propheten ghebenedijt. Door den mont sijner Propheten heylich Die voortijdts waren dat hy ons vailliant Soude verlossen, ende maken veyligh Van onse vyanden aen elcken kant, En ons gantschelijck bevrijden van de hant Der ghener die ons haten in den gront, En al op dat hy na jonstighe zede Met onse Vaders barmherticheyt dede, Ende gedachtich waer sijn heylich verbondt. Te weten, den Eedt die hy self heeft ghesworen Abraham onsen Vader, sonder bedwanck, Te geven dat wy, als sijn volck uytverkoren Souden wesen verlost, ontsleghen vranck, Wt onsen vyanden handt, end' ons leefdaegh lanck Hem voort neerstelijck dienen onversaeght Al zonder vreese in heylicheyt bequame, En in gherechticheydt, die synen Name Met goet benoeghen, altijts behaeght. En ghy kindeken, wert genoemt te degen Een Prophete des Alderhooghsten saen, Want om te bereyden des Heeren weghen Sult ghy voor hem treden en henen gaen, Om kennisse der salicheydt te doen ontfaen Sijn volck, al door die verghevinghe soet Van haren sonden, door die suyver en reyne Hertelijcke barmherticheydt niet kleyne, Van onsen lieven Godt ghetrouw en goet. Prince door dese hertelijck' ydoone Barmhertigheyt heeft ons besocht ter noot Wt der hoochte den opgang klaer en schoone Dat hy licht blinckende verschijne bloot Haer, alle die in duysternissen groot En in die schaduwe des doots beswaert Iammerlijck daer sitten als arm knechten En oock om onse voeten op te rechten Al in den wegh des vreeds lieflijck vermaert. 