 GHenade en vrede van onsen Godt Moet by u altijdt vermeeren Om te doen naer sijn ghebodt Als goe Campers vol eeren Sonder afkeeren beraden // zijt, Opdat ghy in den quaden // tijdt Christus Wapen meucht draghen, Teghen alle aenslaghen. Men moet hier wesen in den strijdt Sijn leuen lanck gheduerich, O Campers, weest daer in verblijdt, Al vallet u wat suerich, Weest niet truerich // maer vierich // wacht, Op dat ghy seer manierich // slacht, Die tsestich stercke Helden Die Salomon bestelden. O Campers, hoe beloofden wy Onsen Hooftman ghetrouwe Al ons daghen te blijuen by, En hem te dienen nauwe, Om druck noch rauwe // te laten // hem, Maer als vrome soldaten // tem, Te wreken naer't behooren, Die den vrede verstooren. Ons vyanden vol haet en nijt, Comen met veel ghewelden, En vreest niet Campers haer verwijt, Hoe seere datse oock schelden, Sy quelden // onsen Hooftman // maer, Al waren sy veel // hy verwan // haer, Heeft haer den cop vertreden, En soo voor ons ghestreden. Al comt aen alle zijden noot, Campers wilt niet vervaren, Strijdt voor de waerheyt tot ter doot, Vredich met Gods dienaren, Die sonder sparen // te wacht // gaen, En de Kudde wel achte // slaen, Voor des vyandts vernielen, Waken sy voor onse Zielen. Den vyandt heeft daer in groot lust, De Oorden in te breken, En dat de Campers met onrust Moghen worden ontsteken, En spreken // seer onbillich // vry, Dat de menichte hillich // zy, Als die Israeliten Moyses ginghen verwijten. Ontrust maken sy Israel, Die't Landt ginghen bespieden, En hebben met een quaet opstel Van't Landt soo gaen bedieden: Wy vonden lieden // van leden // vroom Als reusen, en haer steden // om Hadden seer hooghe mueren, Dat volck ginck daerom trueren. Sy hebben al den nacht gheweent, Die woorden die sy onthilden, Moyses hadden sy schier ghesteent, En alle diese stilden, Sy wilden // verkiesen ter plecken // daer, Een Hooftman // om te trecken // naer Egypten sonder beyden, En soo van Moyses scheyden. Scheyden en laet ons vroech noch spa, Lieue Campers ghepresen, Maer als Caleb en Iosua Den Heere ghehoorsaem wesen, Want desen // hoop verworuen // noch, Die spraken oft wy storuen // doch In dees Woestijne t'samen Daer vielen haer lichamen. O lieue Campers, ghy die' twit Soo laet ons doch niet dolen, Siet toe dat by niemandt en sit Achans herte verholen, Ghestolen // had' hy in Iericho, Daerom dat sy al ghelijck // soo Moesten wijcken met schanden Voor Ay haer vyanden. Ghedenckt oock Machabeus daet, Aen Iamnia bedreuen, Hy track op nae des Heeren raet, Om haer te nemen t'leuen, Aencleuen // en mochten geen mannen // yet, Van't goet dat daer verbannen // hiet, Maer daer waren sulcke gasten Die dat verbrande aentasten. Corts daer nae sachment gheschien, Dees lien // wierden gheslaghen Die daer hadden die clenodien Wt Iamnia ghedraghen: Sy saghen // al den vremden // schat Die daer onder de hemden // sat Verborghen voor haer allen, Godt lietse daerom vallen. Blijft lieue campers excelent In Gods ghehoorsaemhede, Op dat ghy uwen loop volent, Alsoo Paulus oock dede, In vrede // t'ghelooue behouwen // meucht Ghy sult hier naer aenschouwen // vreucht Want al die ouerwinnen Die sal Christum beminnen. Prince, die nae Christus vermaen Dat Campen hier aenveerden, En moeten gheen quaet wederstaen Met uytwendighe zweerden, Hier om eerden // meer leeren // moet, Campen met t'woordt des Heeren // goet, Naer Ephesien seste Daer staet des Campers lesse. 