 TEn tijde Debora, Alsser gheen Rechters waren, Dachte Iabin met scha Israel te beswaren: Hy fandt sijn dienaren Met Sissera seer fel, Die wel twintich Iaren Verdruckte Israel. Met neghen hondert sterck Waghens van ijser crachtich, Brocht hy aldaer int perck Ruyters, knechten voordachtich, Daer hy Israel onsachtich Met persequeren soe: Maer Godt de Heer almachtich Wildet niet laten toe. Israel die aensach Dit groot gheweldt voorhanden, Riepen nacht ende dach Tot den Heer met verstanden, Wilt doch brenghen in schanden Den grooten vyandt quaet, Die met roouen en branden Gheenen tijdt af en laet. Onder den Palm soet Tot Ephraim in desen, Woond' een Propheters vroet, Debora soo wy lesen: Tot die quam opgheresen Heel Israel subijt, Door den Gheest Gods ghepresen, Rechte sy, doe ter tijt. En Debora die sprack Al tot den Hooftman coene, Met den name Barack: Treckt op nu ten saysoene, Thien duysent Mans int groene Legt op't gheberghte fijn, Godt sal t'uwen verdoene Gheuen het volck Iabin. Barack antwoordede, Ick en treck niet te velde, Of ghy trecket me, Op dat wy met ghewelde Den vyandt die ons quelde Den cop vertreden siet: Maer Debora vertelde Den prijs werdt uwe niet. Godt sal sonder ghenae In eens Wijfs handen gheuen, Den boosen Sissera, Met sijn waghens beseuen, En knechten daer beneuen, Dus zijn op Thabor vry Thien duysent Mans verheuen Wt Sabulon, Nephtaly. Sissera werdt gheseyt, Siet Barack is ghecomen, En heeft sijn heyr gheleyt Op den Bergh sonder schromen: Sissera heeft ghenomen De waghens tot behoet, En knechten t'sijner vromen Sterckte hem met der spoet. Wel op, dit is den dach In welcken Godt de Heere Sissera met gheclach Wilt brenghen in verseere, Barack met snellen keere Track van't gheberghte tem, En tot Israels eere Thien duysent volghden hem. Godt die maeckte vertsaeght Sissera met sijn ghesellen, Barack heeft nae ghejaeght Het heyr niet om versnellen, Dat hyse, nae't vertellen, Al tot Haroseth dreef, Met t'sweerdt sachmense vellen, Datter niet een en bleef. Het heyr zijnd' op de vlucht, Sissera vloodt te voete, En door dit groot gherucht Ginck hem te ghemoete, Iael met woorden soete Sprack sy: Heer, wijckt tot my, Ic sal tot uwer boete, Seer wel bevrijden dy. Dit docht hem eenen vondt, Want dat huys Heber mede Alsdoe met Iabin stondt In eenicheyt en vrede: Om water was sijn bede, Dorstich zijnde, voor welck Sael hem drincken dede Wt eenen pot wat melck. Met eenen mantel wijt Deckte sy hem ter keure, Hy sprack tot haer subijt: Treedt in der hutten deure, En soo yemandt hier speure En vraeght is hier yemandt, Segt neen t'mijnen faueure, Doet my ter noot bystandt. Hy dus zijnde verdooft Onder t'decksel gheleghen, Heeft sy door sijn hooft Eenen naghel ghesleghen: Sluymerich bedeghen Wierdt hy aflijuich daer, Sy liep Barack teghen, Maecktet hem openbaer. Den Man die voor u vloot Is tot my inghecomen, Siet, en hy light hier doot: Ick hebbe sonder schromen Eenen naghel ghenomen En door sijn hooft ick sloech Al tot Israels vromen Die Godt sijn jonste droech. Nu is in mijner handt Desen vyandt seer schadich, Nae de woorden constant Van Debora ghestadich, Die Israel versmadich Seer heeft ghepersequeert, Loeft den Heere weldadich, T'stael triumpheert. Iabin de Cananijt Werdt dus van Godt bedwonghen Iae uytgheroeyt door strijt, Door Israel, doe songhen Lofsanck met blijde tonghen, Debora, Barack, t'saem Haren gheest is ontspronghen Vreuchdich in s'Heeren naem. Oorlof vrienden vermaert, Merckt op t'exempel reene, Als Iael onvervaert Doodd' den vyandt niet cleene, Die als een Leeu te beene. Gaet rondtom het ghetal, Soeckend' in t ghemeene Dien hy verslinden sal. 