 STerckt mijn herte, sin en ghemoet, Heere vol van ghenaden, Dat ick vercrijghe, t'eeuwich goet, Bewaert my van den quaden. Heere my van dat quaet bewaert, En alle die u beminnen, Met vleesch en bloet ben ick beswaert, Helpt my den strijdt verwinnen. Strijden moet men sijn leuen lanck, Soo ons Iob gaet ghewaghen, O Heere maeckt ons eenen uytganck, Dat wy't connen verdraghen. Onse wederpartije rebel, Soo wy in Petro vinden, Omme gaet ons als een Leeu fel, Soeckt wien hy mach verslinden. Dat vleesch ghelust teghen den gheest, En saten elckander teghen, Om crijghen sijnen wandel eest, Daer toe ist wel gheneghen. Helpt my wederstaen sijnen eeschs, Dat ick tot mijner baten Dien bevleckten rock des vleeschs Al mijn leuen mach haten. O Heere, maeckt my soo bereyt, Dat ick mijn vleesch mach dwijnghen, Met mijnen Godt, soo Dauid seyt, Ouer die mueren springhen. Want als den loop hier is volent, En t'ghelooue beschouwen, Soo sullen wy in des Hemels tent De eeuwighe vreucht aenschouwen. Ten is noch niet gheopenbaert Wat dat wy wesen sullen: Maer als hem Gods Sone verclaert, Sal ons met vreucht vervullen. Hy sal als eenen Herder groot, Soo Esaias seyde, Sijn Lammerkens draghen in den schoot, Sijn Schaepkens met hem leyden. Noyt mondt en heuet uytgheseyt, Die vreucht die God ghepresen, Van den beginne heeft bereyt Voor alle die hem vresen. Als de Sonne, in haers Vaders Rijck, Sullen sy schoone blincken, En d'Enghelen worden ghelijck, Och laet ons dit naedincken. En bidden onsen Middelaer, Dat wy ten allen stonden Meughen voor den Hemelschen Vaer Onstraffelijck zijn bevonden. Maer niet deur ons gherechticheyt, Die daer is vroech en spade Besmet ghelijck een onreyn cleyt, Maer deur louter ghenade. En gaet met ons, O Heere, niet Int oordeel of gherechten, Al deden wy al wat ghy ghebiet, Op zijn onnutte knechten. Princelijck Godt, maeckt my bequaem, Dat ick u mach behaghen, Om louen en prijsen uwen Naem, Nu en ten eeuwighen daghen. 