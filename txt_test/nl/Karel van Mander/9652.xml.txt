 DE hooveerdie, is Gods partie, Hoort een exempel uytghelesen, Nabuchodonosors heerschappie Was seer machtigh, by desen Wert zijn herte stout en opgheresen. Doe hy met vreden op zijn borght Woonde, int Babylons ghestichte, Werdt hy verschrickt, en seer besorght, Al door eens drooms ghesichte, Daer hy't bediet af wilde weten lichte. Waerseggers, Sterrenkijckers, Caldeen, En konden zijn bediet niet ramen, Tot dat ten laetsten quam ghetreen, Daniel den eersamen, Die den Coninck Beltsazer liet namen. O Beltsazer, ghy hebt ghewis Der Goden Gheest groot van ghewelde, Dat u niet verborghen en is, Sprack hy, ende vertelde Sijnen droom, die hem Daniel spelde, Den boom die ghy saeght breedt en wijdt Veel schoone groen tacken vercieren, Onder wiens schaduwe bevrijdt Alle Voghels en Dieren, Haer mochte gheneeren en logieren. Dat zijt ghy Coninck triumphant, T'ghebiedt en macht van uwer Croone Hem seer hoogh ende wijdt uytspant, Iae tot des Hemels throone, En tot aent eynde der Werelt schoone. Noch van den Hemel in den droom Sagh hy een heyligh wachter varen, Die riep, houwt af, verderft den boom Met zijn vruchten en blaren, Maer wilt de stam, en zijnen wortel sparen. De Menschen sullen seer ontstelt V van haer stooten sonder mijden, En sult ghelijck een Dier op 't veldt Met gras u moeten lijden, Tot dat voorby werden seven tijden. Op dat ghy meucht bekennen schier, Dat den alderhoochsten verheven Over de Coninckrijcken hier Heeft macht, en die can gheven Dien hy wil, of nemen daer beneven. Maer Heer Coninck, doet mijnen raet, Laet varen al 'tsondich beswarmen, V van dijner misdaedt ontslaet, Door weldaedt aen den armen, Godt sal over u sonden ontfarmen. Nabuchodonosor onvroet Heeft Daniels raet haest vergheten, Na twaelf Maenden den hooghen moet En was noch niet ghesleten, Ginc op zijn borcht, en sprac met vermeten: Dit is Babel seer groot ghewracht Al door mijn macht, niet om verneeren, Tot een Conincklijck huys gheacht, Mijn glorie ter eeren, Eer 'twoort uyt was, sprack dat woort des Heeren: Ghenomen wert u Coninckrijck, Verstooten suldy zijn, gheleghen Op 'tveldt, en eten gras ghelijck Ossen te doene pleghen, Tot dat ghy Gods macht bekent te degen. Terstont wierdt hy verstooten, daer Lagh hy int veldt, nat in't bedouwen, Als Arents vederen zijn hayr, Wies seer lanck om aenschouwen, En zijn naghelen als voghels klouwen. In sulcken staet, na desen tijt Hief hy ten Hemelwaert zijn ooghen, Doe kreegh hy zijn verstant, subijt Ginck hem te loven pooghen, Den naem des Alderhooghsten verhoogen. Den ghenen die daer eeuwigh leeft, Sijn macht is eeuwich, groot van waerde, Hy doet wat hy in den sin heeft, T'zy in Hemel oft Aerde, Niemant en can hem wederstaen expaerde. Sijn ghedaante hy doe ontfinck, En zijn Raedtsheeren daer int wilde Quamen soecken haren Coninck, En stelden hem seer milde In zijn Rijck, Gods lof hy niet en stilde. Oorlof Menschen van slijck en stof, Wijckt hooghen moedt en stout berommen, Maer geeft den Heere prijs en lof, Verleent hy u rijckdommen, Wilt den behoeftighen te hulpe kommen. 