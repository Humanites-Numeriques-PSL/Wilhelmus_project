 CLappen, lieghen, en rellen Is in saysoen eenpaer, Men hoort gheeren vertellen Van nieuwe dinghen, maer Ten waer niet goet vergheten, O Christelijcke schaer, Wat schoone nieu secreten Dat Christus u liet weten. Een nieu ghebodt ghegheven Sijn Iongheren heeft hy, Hebt liefde reyn bekleven Onder malkander vry, Volght my, en soo ick dede Voor u uyt liefden, ghy Doet oock malkander mede, Hebt liefde pays en vrede. Als ghy liefde met wercken Malkander toont met vlijt, Dan sal yeghelijck mercken Dat ghy mijn Ionghers zijt, Verblijt, en hoogh ghepresen Van Godt ghebenedijt Werden zy al nae desen, Die liefd' hebben bewesen. Daer was soo grooten Coning Hier noyt in swerelts wijck, Hy gheeft zijns Vaders wooning Sijn Dienaren van slijck, Ghelijck, als zijn gheboren Broeders, en deeltse 'tRijck, Hy heeftse soo verkoren, Niet en mach gaen verloren. Wil yemant maer versaken Sijn eyghen leven quaedt, Hy wilse weerdich maken Tot sulcken hooghen staet, Gheen baet, oft loon ontfanghen Wil hy voor zijn weldaet, Wie soude niet verlanghen In liefd' hem aen te hangen. Wy waren t'onser schanden Ballingen buyten stadt Sijns Vaders, en vyanden, Hy lost' ons niet met schat, Maer dat, kost hem het leven, Bedenckt o Mensche, wat Een liefd' hem heeft ghedreven, En wilt hem oock aenkleven. En is dit al te hooren Gheen tydinghe wel soet, Sy brenght in gheen verstooren Het Christelijck ghemoet, Sy doet, den gheest verblijden, Maer maren overvloet Van dees beroerde tijden Doen vrees in droefheyt lijden. 