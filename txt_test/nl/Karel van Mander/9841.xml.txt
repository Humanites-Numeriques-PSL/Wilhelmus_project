 TIs den wille Gods Broeders in eeren Te houden zijn vat ja heyligh en reyn, Oock waer wy handelen oft verkeeren Oprecht te wesen in 'swerelts pleyn, Niemandt vercorten int groot noch kleyn, Den dienst des Heeren bestaet, siet, meest In dees twee deelen // Iae den gheheelen Eysch vander schriftueren uyt 'sHeeren geest Maer d'ongerechtigheyt soeckt by wylen (Na Christus voorsegginghe) d'overhandt Te nemen, op datse met subtijlen, Gront in de Ghemeynte worde gheplant, O broeders blijft wacker en int verstant Christi des Heeren met goet accoort, Die tegen dryven // Acht niet haer schryven Laet u niet verschricken geest, brief, noch woort Want die veel leenen, lappen en borghen Wijt boven haer macht, welck niet betaemt En soo der lieden goet sonder sorghen Verteeren, en eten op onbeschaemt, Tis vreemt om te hooren datmense naemt Het overghebleven Godvruchtighe zaet, Tis ydel meenen // Dat sulcke steenen T'huys Gods souden dienen tot een cieraet Den vliegenden brief by sulcke brieven Gelesen mocht worden daer sonder schroom Een volck datmen acht arger als dieven Noch vry wordt ghesproocken oprecht en vroom Een sulc huys te rechte dient op den boom Van Sinear als een Babel ghedaelt, Na langhe sweven // Met wint ghedreven, Gelijck Zacharias vyve verhaelt. Maer 't Huys des Heeren daer zijn de balcken Van Ceder, en de latten Cypressen hout, 'tRiecter seer lustigh, want daer geen schalcken En hebben haer plaetse noch heyligen stout, t'Overblijfsel van Israel vol eenvout En sal gheen boosheyt bedryven, noch Ten sal niet lieghen // Noch oock bedriegen Want Godt wil doch wreken alle bedroch. Al die met Sacheo recht ontfinghen In't huys haerder Conscientien klaer Christum den Heere door zijns geests dringen Yemant te vercorten onmoghelijck waer, Ia om eenen penninck, want 'tis eepaer Der vromen natuere, ghebruyck en aert, Niemant op eerden // Schade doen heerden Maer hulp te bewijsen vry onghespaert. Iae elcken recht doen staet oock bevolen Den Christen mensche, als dat hy niet meer En soude stelen, heeft hy ghestolen Int ongheloove, maer wercken nu seer, Op dat hy self hebbe om in den Heer Te gheven die behoeftigh zijn kranck, Bedrieghen, schaden, Doen sulcke daden En magh gheen Christen zijn leven lanck. 'tWas oock der Christenen roem en vragen Doen sy aen de palen worden ghestelt, Weet yemandt yet over ons te klaghen, Van ontrou, onrecht, oft eenigh ghewelt, Bedrogh in neeringhe, aen goet oft ghelt, Oft yemant ter werelt hebben verkort, Datse vry spreken // Maer tis ghebleken Dat haren roem niet benomen en wort. Of zy de Heere die soo den synen Besorght in de werelt heeft zijn licht Der waerhaeyt so heerlijck doen verschijnen Voor de blinde werelt tot een gesicht, Iae die zijn trouwe Ghemeynte sticht, Bewaert, en zijn hulpe blijcken doet, Soo dat met schanden // Al onverstanden, En al ongherechticheyt wijcken moet. De Cameren vol rijckdommen worden Die lieffelijck zijn, dierbaer en schoon, Door wijslijck huys te houden met orden, Gods huys de gemeente is door Gods soon Soo wel ghetimmert, en uyt den throon Met 'sheylighen Gheests vrucht verciert, Van geen kloeck weter // En kan geen beter Huysraet daer binnen wesen versiert. De leeringhe van Gods Gheest vercoren Daermede onderhouden wort 'sHeeren huys Yet daer beneffens, tis al verloren, Te willen invoeren, en 't maeckt abuys, Maer wat de gemeente heeft onder 't cruys Beleeft en ghehouden, bestaen sal vast, T'sy straffen, mijden // en niet te lijden, Wat by Gods leeringhe niet en past. Den goeden wegh die tot rust der zielen Te gaen van oudts is ghevonden nut, Hebben gheweyghert, sommighe vielen, In haren eyghen ghegraven put, Ia haer eyghen tonghe als een gheschut Oft zweert haer selfs ter neder velt, Wie Gods ghemeente // Aendoet verkleente Hem selven hy teghen den Heer opstelt. Sy is een kolum die niet en kan buyghen Der waerheyt oock een vasten gront, Ende alle saecken daer twee ghetuyghen By blijven die moeten voor haer terstont, Om twist vermyden, dits uyt Gods mont Tot vrede den wegh, maer die hier lanck Teghen krackeelen // En noch afdeelen, Ten lesten die missen der liefden ganck. De liefde o broeders, dient niet vergeten Die boven kennis en weten gaet, Een mensche can worden door zijn veel weten Hoogh opgeblasen, och tis seer quaet, Datmen op eyghen wijsheyt staet, Oft neemt verblijden in menschen prijs, Wie staet tot desen // Die seer ghepresen Is van den menschen oft eyghen wijs. 'tIs goet dat elck hem vernedert houde En kleen in sijn eyghen ooghen zy, Hy weet noch niet soo hy weten soude, Die hem laet duncken ick weet al vry, Godt die alleene wijs is, den wijsen hy Can in haer eyghen listicheyt vaen, Dat sulcke gasten // Des middaeghs tasten Ghelijck die 'snachts in duysterheyt gaen. De Heere weet der wijser ghedachten, Dat sy sijn ydel aen elcken kant. Doe de Romeynen haer selven achten Wijs werden sy sotten, dus dat niemant, Hem self en verlaet op sijn verstant, Wie hem dunckt wijs zijn, die worde sot Om wijs te moghen // Zijn onbedroghen, Want swerelts wijsheyt is sotheyt voor God God en acht niet het aensien der menschen Noch geen persoonen, 't sy minst en meest, Maer die ootmoedich hier na hem wenschen Daer woont hy geerne met sijnen Gheest, Wie hem van herten lief heeft en vreest, Die heeft hy verkoren int Aertsche dal, 'tZy hoe vertreden, Soo dat met reden Gheen vleesch voor hem beroemen en sal. 'tHuys Eli soude na 'twoort des Heeren Voor God wandelen eeuwigh eenpaer, Maer dat zy verre, want die my eeren, Die wil ick eeren, spreeckt God siet, maer Die my veracht, veracht werdt swaer, Soo wie afwijckt, Gods ziel hy mishaecht Men eert den Vader // Segt ons ontlader Als men veel goede vruchten draeght. Die recht en oordeel (leest Ieremia) Verlieten met sulcken het qualijck ginck, Want of schoon seght de Heere Chama, Iojakims soon, waer een zeghelrinck Aen mijn rechter hant, ic soud om sulc dinck Hem rucken daer af, dus blijct dan hoe Godt Oock wel daer henen // Verwerpt den genen Die hier verlaten zijn heyligh gebodt. Die buyten Gods woort yet uyt zijn selven, Gaet spreecken, schryven, oft stellen voort, Zijn eygen eere wil hy opwelven, maer die wil spreken spreec als Gods woort Die ghesonden is te soecken behoort De eere van die hem ghesonden heeft, Die dit eendrachtich // doet is waerachtigh Gheen ongherechticheyt hem en aenkleeft. Soo wie van Godt is uytghesonden Die spreect Gods woorden, men soeckt niet el Aen den huyshouders, dan sy bevonden Mochten zijn ghetrou in Gods bevel, Want die ghetrou dient oft voorstaen wel, Zijn dobbelder eeren weerdigh ghenaemt, Maer wat voorstanders, die leeren anders Dan Gods geboden, die blyven beschaemt. Laet ons toesien dat menigherhande En vreemde leeringh ons niet en verleyt, Daer door geraectmen voor God te schande En dat is oock Godt verachten gheseyt, De leeringh der Godtsalicheyt Verlaten en wesen daer in ontrou, Of andere dinghen // Daer tegen bringhen, Op 'tsandt sy stichten een swack ghebou. Paulus seyt, wy vermoghen teghen De waerheyt niet, maer wel daer voor, Al quam een Enghel nederghesteghen, Die anders leerde, gheeft gheen ghehoor, Iae wy Apostelen selve die door Den Heere ghesonden zijn breet en wijt, Soo wy die Christen // leeringhe misten, Aen ons ghy niet ghebonden en zijt. Ist dat yemant 't zy wie't mach wesen, Tot u komt, en hy en bringhet niet Met hem dees leeringhe uytghelesen, Wilt hem in huys nemen noch groeten siet Want wie hem groetet, deel hem gheschiet Van zijn quade wercken terstont, Ten baet gheen seggen // Noch overlegghen T'moet al zijn inde waerheyt ghegront. En altijdts komt de waerheyt te boven, Waer mede sy haer voorstanders verblijt, Nu lieve Broeders teghen soo groven Dwalingh u niet te stellen vermijdt, Die teghen het Goddelijcke leven strijdt, Dat Noe leyde vry onverkoelt, En strijdt oock tegen // 't Godlijck bewegen Daer men Gods aert in bespeurt en voelt, Teghen natuere en alle reden Helpt niet voorstaen in eenighen schijn Schadighe dinghen, want oyt en heden Heeft dit des Ouders lesse ghesijn, Tot elcken te seggen, dits uwe dits mijn, O kinders niemants goet en begeert, Waer dat ghy wandelt // rechtveerdigh handelt Soo meuchdy by elcken zijn lief en weert. D'oprechte liefde can dat oock raden, O lieve Broeders, want liefde eerbaer En raedt niet yemandt te beschaden, In gheen onrecht en verblijtse, maer Met die ghetrouwe reyn waerheyt klaer Daer heeftse haer vermaken, siet, in, En in een leven // Dat is bekleven, Wt Godt rechtveerdigh van aenbegin. Al wiltmen doch de sake bekroonen, Dat al wat anders haer doet belet, End en willen t'onrecht niet verschoonen 'tErvaren heeft ons gheleert al bet, Ten baet gheen roemen tegen Gods Wet, Te strijden is al ydel bedrijf, Dus mijdt krackeelen // Volght gheen afdeelen, Gheen lidt mach leven ghescheyden van 'tlijf. Tis 't eenighe punct daer sy t'onvreden Om zijn gheworden en seer ontpaeyt, Want hadmen in 'sHeeren huys gheleden Des onrechts vlecken, en soo ghenaeyt Veel oude vuyle lappen op een verdraeyt, Sy hadden met ons wel bleven ghepaert, Doch 't kan wel wesen // Dat sy in desen Haer selven voelden van binnen beswaert. Maer watter van is, tis seer te klaghen Datmen soo veel afwijckens siet bloot, Iae selfs van Mannen daer wy behaghen In hadden, en aldus sonder noot, Om 't voorstaen van dinghen die soo groot Een schande ter Werelt zijn bekent, Den Heer der Heeren // Laetse bekeeren, Die niet en verwerpt, wie hem tot hem went. Oorlof Broeders, tis te verdrieten Dat zulcke lasteren 'sHeeren Bruydt, Die self de vergaderinghe verlieten, Noch morren en clagen, maer voor besluyt, Sy zijn (soo Ioannes seght) van ons uyt Ghegaen, maer laet ons soo David sanck, Wat wy bedryven // Bidden om blyven Int huys des Heeren ons leven lanck. 