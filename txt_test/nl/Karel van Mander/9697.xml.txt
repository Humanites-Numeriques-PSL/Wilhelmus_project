 EEn reyn gemoet, om recht den Echt beleven Leet groot aenstoot, door ontrou Rechters quaet, Want schoonheyt soet, vander natuer ghegheven, 'tHuyt Lely wit, en vriendelijck ghelast, Der wangen blos, schoon boven de Granaet En eenen mont rootroosigh in sijn bloeyen Bruyn ooghskens klaer, als sterren, deden gloeyen Twee herten int vyer der oncuyscheydt fel, Van Canaans zaet, die sonder lust te boeyen Lieten het hert den ooghen volghen snel. Vleeschlijc gesint, inwendich onbesneden, Lust dienstigh aerdt, niet Israelijtigh recht Maer heydensch blindt, heeft tot een proef bestreden De vroomheyt cuys, met listich swaer aenvecht, Maer 'sHeeren Wet aen't reyn herte ghehecht, Als eenen schilt voor quetsen kon bevrijden, Gods vreese dwanc, veel weyniger te mijden Schandael verderf, als 'tbreken des Ghebodts, Ia liever hier onnoosel doodt te lijden, Dan vallen door sond' in de handen Gods. De rasery der liefden ginck verkeeren, Door weyghering' des quaets, in haet seer groot, O tyranny, een duyfken reyn vol eeren, Onschuldigh soo t'oordeelen totter doodt, Daer geen onschult mach gelden inden noot Waerheyt ghemeent wordt leughen, leugen waerheyt, En boeven valsch, oprecht en vol eerbaerheyt Vyerigh ghebedt rees uyt een borst benout, Tot Godt, om troost, die brocht 'tbedrogh in klaerheydt, Want hy verlaet niet, die op hem betrout. Lof God Princier, onrecht hater gepresen Eerbaerheyts vrient, en echtbrekers vyant, Susanna hier, een voorbeelde moet wesen, 'tVrouwe gheslacht, geknocht in houwlijcx bandt, Des heeren Woort, als zaet blijve geplant Int herte, want dat doet de sonde derven, Door vreese Gods, datmen sou liever sterven, Dan door misdaet Gods vyant zijn gewis, Want loon na werck sal namaels elck verwerven, Tis beter staen nae een dat noodigh is. 