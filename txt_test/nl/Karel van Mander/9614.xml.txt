 AHasueros een groot Coninck zijnde gheboodt Hondert twintich Rijcken, Seven van ghelijcken, Liet in een maeltijdt bloot Zijn macht en rijckdom blijcken. Dees groote maeltijdt, die hy schanck, Duerde veel daghen lanck, Voor Heeren en ghesinne, Den Coninck vol minne, Blijde door den dranck, Sandt om de Coninginne. Dat sy verciert met de Croon Aldaer quame ten toon, Seven Camerlinghen Te vergheefs uytginghen, Want Vasthi wonder schoon Weygherde dese dinghen. Den Coninck toornich en gram, Vorsten te rade nam Van Perssen en Meden, t'Besluyt dat sy deden, Over de Vrouwen quam, In zijn Landen en Steden. Wt den raedt van Menuachan Een stercke Wet began, Dat de Vrouwen souden Haer Mans in eeren houden, In elck huys soud' elck Man, Als overhooft verhouden. Vasthi haer plaetse verloos, Om haer weygheren boos, s Conincx Landen deure, Wt alder maeghden fleure, Den Coninck doen verkoos, De schoonste Esther peure. Sy was een Iodinne jent, Mardachai bekent, Die was haer opvoeder, Momboir en behoeder, Die een soon excellent Was van haers Vaders Broeder. Desen liet door haer verstaen, Datter twee wilden slaen Den Coninck verheven, Sy werden aen't leven Ghestraft, en dit werdt saen, In Chronijcke gheschreven, Een Vorst Haman verkreegh, dat Hem elck eerd' en aenbadt, Van des Coninckx weghen, Het stondt Mardachai teghen, Die sonder opstaen sat, Dat wert overghedreghen, Haman hooveerdigh verstoort, Als hy dit heeft verhoort, Al t'Ioodtsche geslachte Te vernielen dachte, Op datmen in de moort Mardachai ombrachte. Hy kreegh des Coninckx consent, Zeghel en mandament, Op eenen verkoren Dagh, te doen versmoren, Int Rijck verr' en ontrent, Alle Ioden gheboren. Droefheyt hadde Israel, Ghelycke reden was wel, Haman was gheseten, Droncke vol vermeten, Mardachai heeft snel Oock dit verdriet gheweten. Gheboden was oock een dinck, Wie tot den Coninck ginck, Dat hy sterven soude, Ten waer dat van goude Sijn Scepter den Coninck Te hemwaert strecken woude. Nochtans Esther is ghegaen, Nae Mardachai vermaen, Den Coninck bin der salen, Liet sijnen Scepter dalen, Sy heeft voor hem ontfaen Ghenade sonder falen. Esther Coningin eerweert, Wast ist dat ghy begheert? De helft mijns Rijcx verheven, Wilt ghy 't, men sal 't u gheven, Sprack den Coninck expeert, En Esther daer beneven. Heb ick nu ghenade vry, Soo dat den Coninck my Wil gheven mijn bede, Hy ende Haman mede, Come op morghen by My, ter maeltijdt met vrede. Haman trock vrolijck na huys, Maer het was hem een kruys Te sien Mardachai sitten, Doende sijn oude vitten, T'huys quam hy hem confuys Beraden, metter hitten. Eenen boom hy rechten liet, Vijftigh ellen lanck siet, En hadde groot verlanghen, Daer aen te laten hanghen Mardachai maer niet En ist alsoo verganghen. Den Coninck kost in die nacht, Niet slapen, dus bedacht, Liet lesen verscheyden Historien, die seyden Hoe Mardachai aenbracht Twee die op hem toeleyden. Als nu den Coninck verstont Dat Mardachai ghegont Gheen eer en was voor desen, Op dat hem waer bewesen Eere, zijn knapen sondt Om Haman vroegh gheresen. Die was comen om bevel Den Man te hanghen snel, Den Coninck ginck twoort keeren Tot Haman, wilt ons leeren Een man toemaecken wel, Die den Coninck wil eeren. Haman dacht, ick ben den Man Diemen wilt eeren dan, De cleederen, de Croone, En t'Peerdt des Conincx schoone, Sprack hy in dat ghespan, Behoeft sulck Man te loone. Haman moest sonder delay, Gaen cleeden Mardachai T'peerdt leyden en cryieren, Men sal aldus vercieren En eeren den Man fray, Die den Coninck wil vieren. Haman ginck en deed alsoo, Hoewel van herten noo, Van quaetheyt mocht hy swellen, En t'huys quam hy vertellen Sijn avontueren snoo, Hem inden rouwe stellen. Maer hy moeste gaen subijt, Tot Esther ter maeltijdt, Den Coninck van Wijne Vrolijck, sprack ten fijne, Esther begheerigh zijt, Wat ghy wilt dat wert dijne. Esther doen badt en versocht, Dat sy en haer volck mocht Ten lijve blijven, Want wy zijn als katijven Te samen al verkocht, Datmen ons soud' ontlijven. Den Coninck die vraeghde, wie Is so stout, waer is die Alsulcx heeft in den sinne? Doen sprack de Coninginne Die vyandt en partie Is Haman, vol onminne. Haman wert geheel onstelt, Alsoo de Schrift vertelt, Den boom in sijn huys staende, Daer hy een ander waende Aen te hebben ghequelt, Daer was hy aen vergaende. Hy wert ghenanghen als een dief, Maer den Coninck verhief Mardachai den Iode, En gaf t'sijnen ghebode Den zeghel, eenen brief Te maken op sijn mode. Den Ioden werdt groot jolijt Over al breedt en wijdt, Den dagh doen sy verwachten In haer bloedt te versmachten, Doen werden sy verblijt, Met al haer geslachten. Haer vyanden over al Brachten sy inden val, Hier aen zijn te mercken Des Heeren wonderwercken, Al die hem vreesen, sal Hy bystaen en verstercken. 