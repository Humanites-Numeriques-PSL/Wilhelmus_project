 O Bruydegom verheuen Aen s'Vaders rechter hant, Mijn welvaert troost en leuen, V moet ick louen, want Hadt ghy my gheen bystant In mijnen noot ghedaen, Als kranck ghebou op't zant, Waer ick langhe vergaen. Ick lach in swaer ghebreken, In s'doodts banden verstrickt, En van Belials beken Benout en seer verschrickt, Maer ghy hebt my verquickt, En leuende ghemaeckt, Schoon cleeders aen beschickt, Daer ick lach doot en naeckt. Ghy hebt my laten smaken V vriendelijckheyt soet, Hierom sonder versaken Ick vercondighen moet Al uwen deuchden goet, En blijden u woort Voor de weerelt onvroet, Die op my is verstoort. Ick Syon u vriendinne Ben ick s'Weerelts verwaet, Om dat ick u beminne, Draeght sy my grooten baet: Een spijtich spreeckwoordt quaet Ben ick in haren mondt, Maer ghy mijn toeverlaet Zijt mijnen vasten grondt. Al ist dat ick uytwendich Al s'weerelts vreucht aensie, Mijn herte sucht ellendich, Als van haer vreucht partije, Maer daer ick in verblije Dat dunckt haer groot abuys, Want sy een sotternije Acht te wesen u cruys Sy houdt my voor een seckte, Al of mijn wesen, haer Tot een verderuen streckte, Nochtans en gae ick maer Sonder eenich misbaer Payselijck uwen ganck, Om eens te comen daer By u, is mijn verlanck. By u te zijn in vreden, Dat wensch ick bouen al, Dat maeck ick hier beneden In dit ellendich dal Vol druck en ongheval, Och my verlanght wanneer Dat ick eens moghen sal V aenschijn sien, o Heer. V toecomste voorsproken Die sal my wesen lief, Maer ick houde beloken Vast in mijns herten brief, Hoe dat ghelijck een dief Sal comen uwen dach, En om ontvlieden grief, Waerlijcx sonder verdrach. Prince van grooter weerde, Ghy hebt my toegheseyt, Nieuwen Hemel end' Aerde, Een schoone Majesteyt, Daerom ick neersticheyt Moet doen int Aerdtsche pleyn, Dat ghy my vindt bereyt Onstraffelijck en reyn. 