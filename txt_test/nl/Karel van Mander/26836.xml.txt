 ALle die hem bekeert, Die comen tot ghenade, Soo Syrach leert Met goe woorden perfeckt, En niet en vermeert Der Goddeloosen pade: Maer dit Godt eert In de waerheyt subjeckt, Die wordt verweckt In een reyn leuen nieu, Die den enghen wegh treden // schoon, En hier haer aerdtsche leden // doon, Segghen Weerelt adieu, Als haer dat quaet berieu. Al die sulcx heeft ghedaen, Oft te doene begheeren, T'en sal haer niet schaen Dat sy waren Godtloos, Christus die wilse ontfaen Die haer tot hem bekeeren, En oock ontslaen Van zonden quaet en boos, Hy is altoos Tot ons gheneycht met vlijt, Soo hy't bewijst met woorden // waer, Oock aen den fellen Moorde // naer, Soo Mattheus belijt Scholt hy sijn sonden quijt. Wie dat oock soo terstont Van't quaet soecken te scheene, Met herte end' mont Belijden soo haer schult: Seer onghesont Was Maria Magdaleene Als Christus haer vont Met alle quaet veruult, Deur groot ghedult Heeft hy haer quijt ghemaeckt Seven onreyne gheesten // me, Als sy boete ten eesten // de, Nieuwe cracht heeft ghesmaeckt, Is sy daer uyt gheraeckt. Sy wandelde niet meer Ghelijck sy was ghewoone, Maer volghde de Heer Wt reyner herten vast: Den seluen keer, nam den verloren Sone, Die met oneer Sijn goet al heeft verbrast, Oock niet ghepast Op sijns Vaders conuent, Maer bleef euen vermeten // straf, Tot dat hy ginck om eten // draf, Doe heeft hy sijn elent Door armoede bekent. Hy sprack, sijnde confuys, Als d'armoede ginck dwinghen Dat sware cruys Dat dede lijden groot, In mijns Vaders huys Daer zijn veel huyrlinghen: Sy hebben gheenen noot, Noch oock ghebreck van broot, Maer ick die bloot Hier van honger vergae, Ick sal als een misdader // saen, Weder tot mijnen Vader // gaen, Bidden hem om ghenae Op dat hy my ontfae. Als den Sone nu quam Tot den Vader expeerdich, End' hem vernam Dat vaderlijck ingien, Ootmoedich als een Lam Sprack hy ick en ben niet weerdich, Vaderlijck stam, Dat ick t'eenighen tijen V kint soude ghedijen, Den Vader tot hem ginck, End' viel hem aen met lusten // tem, Aen sijnen hals, en kusten // hem, Vriendelijck hem ontfinck Niet als een huyrlinck. Sulcke blijdschap eenpaer Is int Hemelsche wesen, Als den sondaer Wederom boete doet, Onder d'Enghelsche schaer, Als wy in Lucas lesen Ouer hondert maer, Een min, die daer zijn goet: Maer die onboet- Veerdich zijn sullen swaer, Hier naer, moeten verschromen // al Wanneer den Heere comen // sal In de Wolcken claer Met heyrcracht en misbaer. Desen dach comt seer ras Die daer eeuwich sal branden, Soo Malachias In sijnen Boeck ghewaeght, De quade op dat pas Sullen dan staen met schanden: Want daer en was Noyt sulcken dach vertsaecht: Dan werdt beclaecht Dat quaet hier is ghewrocht, Want al haer doen int leuen // fijn Dat sal daer al gheschreuen // zijn, [...] den Heere ghedocht, [...] voorschijne ghebrocht. Met seer swaer versucht sullen sy dan verschroemen, En haren vlucht Werdt in speloncken wreet, Haer doen en vreucht Is als de distel-bloemen Die niet en deucht, Soo een yeder wel weet: Dan werdt haer leet, Alst niet baten en mach, Daer sy int leuen waren // quaet, Alst herte vol beswaren // staet, Want t'werdt sulck eenen dach Als noyt gheen mensche en sach. Prince, weest soo bereyt Gheluck de wijse maghden, Blijft in waerheyt Met Gods heylighen schoon, Druck, pijne en leyt Sal de Heere verlaghen, Goeden arbeyt Crijcht heerlijcken loon, Een schoone croon Van Godt ghebenedijt, Met Palm-tacken in de // handt, Nae dat eeuwich beminde // landt Vol vreuchden en jolijt, Dus schickt u nae de tijt. 