 Laet ons verjolijsen Int Woordt Christi playsant, 't Euangely vermaert, Een broodt om te spijsen Ons ghemoedt en verstandt, Onser sielen welvaert, Want waer ons niet ghebleven // zaedt, Ghelijck als daer gheschreven // staet, Wy waren over lanck Vergaen als Sodoma, Maer eeuwigh lof en danck, Zy Godt van sijn ghenae, Dat hy nae Christus aert Ons weder heeft ghebaert, Al door het Woordt der waerheydt // bloot En ons sinnen verklaert, Met een wonderlijcke klaerdheydt // groot. Van Zion de schoone, Wet der vryheydt volmaeckt, Quam openbaer int pleyn, En dat woort ydoone, Dat daer verkondight naeckt Die versoeninghe reyn, In Ierusalem stede // nam Beginsen, en vol vrede // quam Euangely des Rijcx Gepredickt over al, Noyt rijckdom desghelijcx, Hier in dit Aerdtsche dal, Sulck een blijde rappoort En was hier noyt ghehoort, Want Hemelrijck verheven // soet, Als nu is door dit woort, Dat ons al vreucht aenkleven // doet. Godt door die Propheten Sprack voortijdts menighmael, Maer door den Sone vroet Heeft hy ons doen weten Sijnen raet generael, En dien bewesen goet Met wonderlijcke daden // sijn Heyligh woordt der ghenaden // fijn, 'tDierbaer Euangely Van groot authoriteyt, Daer door noodt hy elck vry, D'eeuwighe saligheyt, Die deur is nu ontdaen Die wijs is, mach ingaen, Om met de dwase bende // niet T'aenhooren sulck vermaen, Van hier, ghy onbekende // vliet. Dat daer was versweghen Van des Werelts begin, Heeft Godt ghemaeckt bekent, Om ons te beweghen Ten Hemelrijcke in Door't Euangely jent, Van Godt ons een bequaeme // kracht, Dus die op 'sHeeren Name // wacht, En onder t'soet bedwanck Des Euangelijs zijt, Wandelt der liefden ganck In die waerheyt altijt, Niemant op desen padt En zy kreupel noch mat, Ons Salichmaeckers leere // wy Moeten vercieren, dat Ons doen al t'sijner eere, zy. Den Prince eerweerdigh, Christus sal komen saen, En sonder langh uytstel Oordeelen rechtveerdigh, Iae vyervlammigh verslaen Sijn vyanden rebel, Die in alle manieren // daer Niet en laten regieren // haer, Onder dat lichte last Van't Euangelium, Dus Broeders laet ons vast Houden der hopen rom, Al comt oordeel oft cruys Nu over sHeeren huys, Niet om dit lichaem doodigh // vreest, Mijdt sorghvuldigh abuys, Want een dinck is ons noodigh // meest. 