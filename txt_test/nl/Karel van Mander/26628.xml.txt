 IN Eliseus tijden Den Coninck van Syrien, Om Israel bestrijden Hiel raet met sijn krijchslien: Hy seyde wy sullen, Haer verdullen, T'sal aldus gheschien. Wy sullen laghen legghen Met t'legher hier en daer, Den Man Gods liet het segghen Den Coninck Israels, waer Dat Syri heyrcrachten, Op haer wachten, Dus waerschoud' hy haer. Dit was dickwils te doene, Den Syri Coninck quaet Sprack: wie van ons soo coene Die tot haer Coninck gaet, En al d'aenslaghen, Hem ghewaghen: Doe sprack een uyt Raet. Niemandt en doet de wete Israels Coninck dan, Eliseus Prophete Want dat is sulck een Man, Wat stil in sijn wooning, Seyt den Coning, Hy vertellen can. D'antwoorde sonder dralen, Het waer hy is, op dat Ick hem van daer doe halen, T'Was in Dothan, seer rat Haer macht sy bereyden, En beleyden In der nacht de Stadt. Des morghens vol versaghens Ist was gheworden dach, Hoe dees Rossen en waghens S'Man Gods dienaer aensach, Vroech om te vertrecken, Van dier plecken, Maeckt hy groot gheclach. Och wee te desen stonden, Wat doe wy nu mijn Heer? Vreest niet, was sijn vermonden, Want daer isser al meer Om ons te bewaren, Dus laet varen Ws vreesens verseer. O Heer, wien ick betrouwe, Ontsluyt sijn ooghen saen, Op dat hy oock aenschouwe Hoe veel ons vooren staen, Den Heer heeft ten rechten, Daer des knechten. Ooghen op ghedaen. Rossen en waghens vierich Den bergh al vol sach hy, Den Man Gods goedertierich Int rond' al wesen by. En als sy nu quaemen, Datse hem namen, Riep hy Godt aen vry. Godt sloechse met blindthede, Den man Gods doe ter tijt Sprack: dit is niet de stede, Maer volght my naer subijt, Ick leyd' u wel henen, Tot den ghenen Daer ghy om uyt zijt. Al dit Krijchsvolck hy leyde In Samari midts dien, Opent, O Heer, (hy seyde) Haer ooghen datse sien, Sy saghen en vonden, Datse stonden Int stadt Samarien. Als dees hier dus te gader Israels Coninck sach, O Eliseus Vader Sprack hy sonder verdrach, Sal ick nu dees zielen, Al vernielen, En doen eenen slach. Neen ghy: maer ter oorloghe Al die ghy daer sult vaen, Met uwe sweerdt end' boghe Die meuchdy dan verslaen: Maer wilt dese schincken, Eten, Drincken, En laetse te huys gaen. Een maeltijdt groot gheschoncken Was dat Krijchsvolck, dat seer Wel gh'eten en ghedroncken, Track vry tot sijnen heer: Doe sochten Syrien, De quartieren Israels niet meer. O Christen, t'vreesich pijnen Drijft uyt u herte: want Den Heer hem om den sijnen Hem leghert tot bystant, Die vast op hem bouwen, En betrouwen, Comen niet ter schant. 