 IN cromme weghen, duyster en swaer, Vol doode vruchten, en wercken on- vruchtbaer, Daer namen wy ons ijdel wandelinge, Maer uyt ghenade, werden wy ghewaer Eenen soeten reuck, stem, ende licht claer, Dat s'Heeren Hof ende wooninghe, Die wy gheringhe, merckten saen, Dat wy de baen, misten int gaen, Maer wy vonden daer staen, van desen, Hof De deur ontdaen, ende hem moet wesen, lof Die ons daer heeft so vriendelijck ontfaen. Wy vonden daer in des Hofs besluyt Van alderhande, welriekende cruyt: Maer bouen al, hooghe verheuen, Een roos int dal, die door haer soet virtuyt Zion des Heeren uytvercoren Bruyt Gheeft troost, en vreucht, welvaert en leuen En vast beneuen der beken cant Wierden gheplant, seer abundant, Groen spruytkens playsant, die als leden goet Opwiessen in den bant, van vreden soet, In deucht, en jeucht, seer schoon en triumphant Menich was vroeylijck hier ter feest, Soo langh als in dit Cruyde-hofs foreest Den Zuyden windt waeyde seer stille, Maer werden door den Noornen wint bevreest Want daer een bitter wortel is ghekeest Door eenen gheest, vol van gheschille, En vol moetwille, ginghen daer voort, Vele verstoort, buyten de poort, Want desen wint van Noort, doet vercouden haer Alle die aent woordt, niet en houden, maer Haer laten omwaeyen met fel discoort. Princelijck Bruydegom, tot wien Sullen wy ons keeren, oft henen vlien, Dan by u in u Hof, ons wooning' maken, Ghemerckt dat wy soo claerlijcken sien, Dat al die niet en volherden in dien, Waer sy int eynde toe gheraken: O Heer, ons waken, helpt met vlijt, In allen strijt, zijt ons bevrijt, Dat niemandt ons in zijd' wegen dwalich // leyt, Maer wat profijt, is t'onser sake // heyt, Geeft ons, want Een is ons noodich altijt. 