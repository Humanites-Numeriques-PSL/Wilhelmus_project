 BArmherticheyt end' vrede, Van God den Vader soet, En Jesu Christo mede, Zy u voor eenen groet, O broeders goet van zede, De liefde hebbe stede By u in overvloet, In alles wat ghy doet. De liefd' is die hooftsomme Van des ghebodts bediet, Behoudens datse comme Wt een reyn herte, siet, Dat niet t'sijnen verdomme Hem yemandt en beromme Teghen de waerheyt yet, T' welck te vergheefs gheschiet. T' is prijsselijck, wel vaten T' gheloof aen Jesum Christ, Maer ten mach al niet baten, Soo men de liefde mist, Al wist ghy schoon te praten Wt die Schrift boven maten, Sonder liefde, soo ist Ydel den tijdt verquist. Ydel is altemale Mijn gheloof ende daet, Soo ick de liefde fale, Ten doet my al gheen baet, Dus slaet vrienden loyale Wel gade principale, Of ghy, nae Christus raedt, Den wegh der liefden gaet. Want siet, de liefde vyerich Die is, verstaet wel my, Lanckmoedich, goedertierich, End' niet afgonstich vry, Daer by oock niet eergierich, Noch schalck, noch onmanierich, Haer selven en soeckt sy Niet, soo en moghen vry. Sy en denckt nae gheen schade, Sy en verbittert haer Oock niet, noch in het quade Niet en verblijdtse, maer In der claer, en ghestade Waerheyt vroech ende spade, Sy verdraghet al gaer, End' gheloovet al eenpaer. Sy hopet, soo wy lesen, Alle dingh', end' verdraght Oock alle dinck midtsdesen, O vrienden onvertsaeght, Jaeght nae t'volcomen wesen, Dat is liefde ghepresen, Waer door elck wijse maeght Den Bruydegom behaeght. T'waer goet dat ick oock songhe, Te zijn een ijdel vat Den Godsdienst, daer de tonghe Niet in bedwanck is mat, Op dat men dien bedwonghe, En dat niet meer en spronghe Soet ende bitter nat Te samen uyt een gat. De tongh' in onse leden Bevleckt al ons lichaem, Een weerelt vol boosheden, Dat is wel haren naem, Onbequaem, boose reden Verderven goede zeden, Dus vrienden vry van blaem, Ghebruyckt woorden heylsaem. Want elck sal reden gheven, Als den dach comt aen boort, Van dat hy heeft bedreven, Niet alleene, maer voort Van elck woordt daer beneven, Rechtveerdich suldy leven Wt uwen woorden, hoort, Oft verdoemelijck versmoort. Hoe langh' willen die sotten, Sotten blijven altijt? End' die spotters, tot spotten Hebben lust end' jolijt? Vermijdt de boose rotten, Broeders, en gaet niet totten Spotbanck, want u abijt Daer vuyl wordt, end' verslijt. Dus en laet u niet leyden In ijdel clap verdwaelt, Want daerom op den Heyden Gods toorne neder daelt, Verhaelt, end' wilt verbreyden, Malcander onderscheyden, De Schrift die niet en faelt, Maer vol clare waerheyt straelt. Oorlof, ick wilde prijsen Der liefden hooghen ganck, End' der tonghen afgrijsen Openbaren met sanck, Vry vranck moet men bewijsen De liefde, sy moet rijsen, Maer houden in bedwanck Moet men die tonghe stranck. 