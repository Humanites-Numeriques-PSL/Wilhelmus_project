 LAet ons verjolijsen Int woordt Christi playsant T'Euangelium vermaert, Een broot om te spijsen Ons ghemoedt en verstant, Onser zielen welvaert, Want waer ons niet ghebleuen // zaet Ghelijck als daer gheschreuen // staet Wy waren ouer lanck Vergaen als Sodoma, Maer eeuwich lof en danck Zy Godt van sijn ghenae, Dat hy nae Christus aert Ons weder heeft ghebaert, Al door het woordt der waerheyt // bloot, En ons sinnen verclaert Met een wonderlijcke claerheyt // groot. Van Zion de schoone Wet der vrijheyt volmaeckt, Quam openbaer int pleyn, En dat woordt ydoone Dat haer vercondicht naeckt Die versoeninghe reyn, In Ierusalem stede // nam Beginsel, en vol vrede // quam T'Euangely des Rijcx Ghepredickt ouer al, Noyt rijckdom desghelijcx Hier in dit Aerdtsche dal, Sulck een blijde rappoort En was hier noyt ghehoort Van't Hemelrijck verheuen // soet Als nu is door dit woordt Dat ons al vreucht aencleuen // doet Dat daer was versweghen Van des Weerelts begin Heeft Godt ghemaeckt bekent, Om ons te beweghen Ten Hemelrijck in, Door't Euangely jent, Van Godt ons een bequaeme, cracht, Dus die op s'Heeren Name, wacht, En onder t'soet bedwanck Des Euangelijs zijt, Wandelt der liefden ganck In de waerheyt altijt, Niemandt op desen pat En zy creupel noch mat, Ons Salichmakers leere, wy Moeten vercieren dat, Ons doen al t'sijner eere, zy. Den Prince eerweerdich Christus, sal comen saen En sonder langh' uytstel Oordeelen rechtveerdich, Iae vyervlammich verslaen Sijn vyanden rebel, Die in alle manieren, daer Niet en laten regieren, haer, Onder dat licht last Van't Euangelium, Dus Broeders laet ons vast Houden der hopen roem, Al comt oordeel of cruys Nu ouer s'Heeren huys, Niet om dit lichaem doodich, vreest, Mijdt sorghuuldich abuys, Want Een dinck is ons noodich, meest. 