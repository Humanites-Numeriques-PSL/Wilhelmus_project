 EEn troostigh Liedt, Om niet treuren met swaer gedachten Als ander, siet, Die niet en hopen noch verwachten T'verrijsen, door 'sHeeren krachten, O vrienden hoort, maer seker zijt, Hoe dat de doodt Quaem over groot En kleen ter werelt, door des Duyvels nijt Met Adam al Vielen de Menschen t'eender sommen, Door synen val, In sond', is over al ghekommen, T'verderven en 'tverdommen, T'ghesloten Levensboeck vermaert Ontsloot niemandt, T'volck sat int landt Sonder bystant, dootschaduwig beswaert. Maer lof gheseyt Sy Godt, wiens ghenade wy smaken, Gherechtigheyt Van eenen deed ons al ghenaken 'sLevens rechtveerdigh maken, Want Christus, die ghehoorsaem was 'sVaders bevel, Dede soo wel, Dat hy ons alle vander doodt ghenas. Eer ende prijs Zy eeuwigh 'tLam Gods toegheschreven, Den Boeck propijs T'ontdoen is hy weerdich verheven, T'verrijsen en het leven Is hy, soo Martha heeft ghehoort, De doodt die quam Ons door Adam, Maer Christus brenght ons al 't verrijse voort. T'verrijsen bloot Is klaer betuyght door de Propheten, Iob inden noodt Heeft sijnen verlosser gheweten, Die hem sonder vergheten Wt d'aerde soude doen opstaen, Om naemaels sien Godt met verblien, In zijn selfs vleesch, en met dit huyt bevaen. Gheen ooghen el Dan die hy hadd' en soudent wesen, Om klaer en wel Godt soo hy is t'aensien nae desen, Dat selve volck verresen Dat boete de // tot Ninive, En oock niet min Die Koningin Van Zuyden sal ten oordeel komen me. En dese tsaem Sullen verdommen t'self gheslachte, Welck onbequaem Op aerden hier Christum veracht, Met veldgheschrey van machte, En des EertsEnghels stemme klaer Met Gods basoen, Sal zijn komst doen Den Heere self van Hemel openbaer. Noyt sulcken dagh Van alle daghen die oyt waren, Niet een en magh Voorby van alle Menschen scharen, Maer sy moeten vergaren Al voor den Richter-stoel Christi, D'een tot gheluck, D'ander tot druck, Elck mach toesien, want den dach is naby. De dooden saen Sullen hooren de stem des Heeren, Die goet ghedaen Hebben, t'sal haer ten besten keeren, Want sy sullen in eeren Tot verrijsen des levens soet Voortkomen dan, Maer Wijf oft Man Wie quaet gedaan heeft, hem naeckt tegenspoet. Of men hem schoon Wil met 'sHeeren ghenade stercken, Elck sal doch loon Ghegheven worden nae zijn wercken, Die quaet ghedaen hebben, wilt mercken, Verrijsen tot verdoemen fel, Elck nae zijn daet Sal goet oft quaet In zijn eyghen lichaem ontfanghen snel. Een taerwe zaet Al verstervet hier inder eerden, Het groeyt, en gaet Verandert op heerlijck in weerden Ons lichaem swack om heerden Wort wel in oneeren ghezaeyt, Maer t'sal in cracht Heerlijck ghewracht Een eeuwigh opstaen al gheestigh beraeyt. Noch Paulus seght, Hoe Christus zal vry sonder swaerheyt, Ons lichaem slecht En nietigh gheven volle klaerheyt, En maeckent in der waerheyt Sijn heerlijck lichaem self ghelijck, Doch indien wy Volstandich vry Ghehoorsaem blyven hem sonder afwijck. Elck Christen heldt Sal dan blincken als 'tlicht der Sonnen, Des doots ghewelt Wert al verslonden en verwonnen, Dan salmen spreken konnen, O doodt waer is u prickel nu? Broeders hierom Stantvastigh vrom Oeffent int werck des Heeren vlijtigh u. Noch vleesch noch bloet En sal besitten 'tHemelrijcke, T'vergancklijck moet Opstaen, en zijn onverganckelijcke, En alsoo wy van slijcke Ghedraghen hebben Adams beeldt, Sullen wy klaer Draghen eenpaer Dat beeldt des Heeren schoon, als nieu herteelt. Doch wy die fijn Dan leven, sullen niet ontslapen, Maer snellijck zijn Verandert heerlijck onwanschapen, En met al 'sHeeren knapen Zijn opghegrepen inde Locht, Met vreuchden soet. Hem int ghemoet, En zijn altijdt by die ons heeft gekocht. Terwijle dat Wy hier op hopen en verwachten, Laet elck ons vat In reynheyt te besitten trachten, Ons lenden der ghedachten Altijdt opschortende tot Godt Wakend' in deucht Dat wy verheucht Moghen verkrijghen t'een noodighste lot. 