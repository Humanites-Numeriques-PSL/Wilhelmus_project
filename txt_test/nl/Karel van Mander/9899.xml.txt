 MIjn vrient com' in sijns hofs besluyt, End' ete van sijn edel fruyt, Van sijn edel vruchten gheresen: Ick com' mijn suster, lieve Bruyt, In mijnen hof vol van virtuyt, Mijnen Myrrhe hebb' ick ghelesen, Met al mijne cruyden in 't wesen, Ick hebbe van mijnen seem by desen, Met mijnen heunich g' eten fijn, End' ghedroncken bair mijnen wijn, Met mijnen melcke ghepresen. Mijnen beminden eet end' smaeckt, Drinckt mijne vrienden onghelaeckt, Wort droncken, recht vernieut van sinne, Ick slape, maer mijn herte waeckt, Daer is de stem mijns vrients volmaeckt, Die aenclopper uyt reyner minne, Doet my open lieve vriendinne, Mijn vrome suster en Duyvinne, Want mijn hooft is vol dauw eenpaer, End' vol nacht-druppelen mijn hayr, Dus doet open en laet my inne. Mijnen rock hebb' ick uyt ghedaen, Hoe sal ick dien weder doen aen? Mijn voeten die heb ick gaen dopen, End' schoon ghewasschen sal ick saen Die wederom vuyl maken gaen Mijn vrient comt met sijn handt geslopen Door een hol, end' voor sulck nopen Beeft mijn lichaem, dus om doen open, End' in te laten mijnen vriendt, Soo stond ick wel ghenigient, Mijn handen van den Myrrhe dropen. Over mijn vinghers liepen my Die Myrrhen, aen den grendel vry, Een 't slot, waer als ick met accoorde Mijnen vrient in het doen was hy Henen ghegaen, den wegh voorby, Mijn Ziel ginck uyt nae sijnen woorde, Sonder vinden, nae hem ick spoorde, Ick riep, gheen antwoort ick en hoorde, Des stadts wachters my vonden snel, Sy hebben my gaen wonden fel, Ghelijck wreede verstoorde. De wachters der mueren present, Die namen my mijn sluyer jent, Dochters Jerusalem, ter trouwen Besweer ick u, comt ghy ontrent Mijnen vriendt, soo maeckt hem bekent, Dat ick ligghe in groot benouwen, Van liefden kranck, teer in't verflouwen: Segt ons, o ghy schoonste der Vrouwen, Wat is voor ander vrienden doch V vriendt, dat ghy aldus ons noch Besworen hebt, voor elcx aenschouwen. Mijnen vriendt is wit ende root, Onder veel duysent sijns ghenoot, En vindt men niet, derf ick uyt spreken, Sijn hooft is dat fijnste gout bloot, Sijn hayren zijn ghecrolt minioot, Rave swart onbesweken, Sijn ooghen zijn seer wel gheleken Duyvenoogen aen water beken, Ghewasschen claer met melcke soet, Ghestadich daer in overvloet, Staende daer sonder ontbreken. Als cruythofkens vruchtbaer bespoeyt Daer Apotekers cruyt in groeyt, Zijn de wangen mijns vrients eersame Sijn lippen als roosen ghebloeyt, Daer druppen den Myrrhe uyt vloeyt, Sijn handen zijn nae den betame, Ghelijck gulden ringhen bequame, Vol Torkaysen, end' sijn lichame Dat is ghelijck als reyn yvoor, Verciert zijnde nae toebehoor, Met Saphyren van groote fame. Sijn beenen zijn ghecompareert, Marmore a[.....]en, ghefundeert Op gulden voeten reyn van sede, Sijn gedaent' is onghecesseert, Als Libanon ghexalteert, Als cederen sijn kele mede, Die is soete vollieflijckhede, Soodanich een, volliefd' en vrede, Is mijnen vriendt, jae vry is hy Soodanich een, dochteren ghy, Al van Jerusalem de stede. 