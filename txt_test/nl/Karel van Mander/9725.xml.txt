 IEsus des soons Syrach Heeft thien stucken verheven, Eerst als een Man vreucht mach Aen zijn kinders beleven: Wie daer siet sneven Sijn vyanden benout, Wel hem die heeft ghetrout (Van Godt ghegheven) Een Wijf verstandigh vroet. Want tis een gave goet. Die oock gheen schad' en doet Met zijn spreken expeerdigh: Wie niet dienen en moet Haer, die dat zijn onweerdigh: Wel hem, die veerdigh Heeft een ghetrouwe vrient, Die hem ter noodt wel dient: Wel die volheerdigh Is kloeck: Oock die Gods woort Leert daerment gheerne hoort. Och (seght hy dan noch voort) Hoe groot is oock den wijsen: Maer die Godt vreest accoort, Is boven al te prijsen: Niemant te rijsen En is boven hem, siet, Want gheen dinck isser niet, Nae zijn advijsen, Dat in soo hooghen graet, Als die vreese Gods staet. De vreese Gods die gaet Boven al, soo't mach blijcken, Wie daer in vroegh en laet Vast blijft, sonder afwijcken, By wien ghelijcken Salmen sulck een vroom Heldt? Vorsten hooghe ghestelt Over de Rijcken, Die en zijn al niet vry In eeren ghelijck hy. Maer siet toe vrienden ghy, Dat u vreese Gods gheene Ghyveynstheyt doch en zy, Elck dat van herten meene, Want hy alleene Staet na der menschen rom En niet en meynet vrom Met ernst reene, Dan sulcken en wort daer Door veel te ergher maer. De Enghel Gods eerbaer, Als eenen legher krachtigh, Is altijdt rondtom haer, Die Godt vreesen eendrachtigh, Oock is waerachtigh, Dat, die den Heere vreest, Heeft zynen rechten gheest, End' is deelachtigh Den Heere, tot een groot Toeverlaet inden noot. De Heere sal hem bloot Den besten wegh beraden, De wijsheyt sal met 'tbroot. Des verstants hem versaden, End' uyt ghenaden Hem laven seer planteyt, Met water der wijsheyt, Niet en sal schaden Hem der hitten verdriet, Die des middaeghs gheschiet. Summa, yet beters niet, Dan Gods vreese betrachten, End' oock niet soeters siet, Dan op Gods ghebodt achten, Want sy verwachten Al die Godt vreesen fijn, Sijn eyghendom te zijn, Houdt in ghedachten Aller leeringhe slot, Vreest Godt, hout zijn ghebodt. 