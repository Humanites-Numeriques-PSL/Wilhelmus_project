 WIjnrancxkens groen, Olijfboomen jongh vol virtuyten, Bequaem saysoen. Doet dijn bladeren al vermuyten, En den reghen van buyten Ontsluyten doet, een jeught die bloeyt, Binnen besproeyt // en vruchtbaer groeyt, Daer vloeyende Fonteynen spruyten. Reyn Christen jeught, Maeghden die 't Lammeken na schrijden, De groote deught Van Christus Iesus heyligh lijden, Om u ghebenedijden, T'allen tyden, wensch ick dijn, T'verrijsen fijn, deelachtigh zijn, Voor eenen groet, om u verblyden. Kinderkens ghy, Gods sonen en dochteren mede, Die daer staen vry, Door die waerheyt in 'sHeeren vrede, Schoon jonghe jeught na Christus zede, Van die nieuw' stede Ierusalem, Wesende tem // kinderen Sem, Gheen zaedt dan Canaan vol booshede. Der jonckheydts lust, Boos ende quaet wilt niet volbringhen, V sterck toerust, Dat ghy den boosen meught bedwinghen, Volght na de vrome Ionghelinghen, In goede dinghen, merkct op Abel, Ioseph, Samuel // en Daniel, Die recht den wegh des Heeren ginghen. Exempel dan, Neemt an twee die Ioannes hieten, Want van jeught an Sy dese Werelt achter lieten, Om 'tHemelrijck te ghemeten, Zijt niet al rieten, ofte gelijck Den jonghen rijck // die om dit slijck Hem Christi woorden liet verdrieten. Doet niet aldus, Maer wilt ghelijcken den ghepresen Thimotheus, Van jonghs de heylighe Schrift lesen, Om ter saligheyt onderwesen Te zijn (by desen) in elck termijn, Wilt sober zijn // niet drincken Wijn, Dan om der maghen te ghenesen. 'sWerelts jeught boos Zijt niet ghelijck want haer afseeren Zijn Goddeloos, Nae 't ydel vleeschelijck begeeren, Want vloecken, spotten, sweeren, Is haer gheneeren, als dat onvroet Bethels ghebroet // soo niet en doet, Ghedenckt die strafffe door twee Beyren. Maeghdekens jongh, Ghesproten door des Gheests bedouwen, Al uyt den tronck Vande oude heylighe Vrouwen, Wilt u met Dina niet betrouwen, Maer u aenschouwen, hebt op Sara, Volght Susanna, en Maria, Ootmoedigh door den Geest wilt bouwen. Ghy Meyskens net, Der Cantijcken oeffent u sinnen In de vry Wet, Aenmerckt u wesen wel van binnen, Wilt neerstelijck beginnen Te minnen // uwen Bruydegom, Iesum Christum // volght hem alom, Door hem meucht ghy den strijdt verwinnen. Draeght synen Naem, Als uytghestorte salve reene, Reuckigh bequaem, Vol soeticheyt hem int ghemeene, Voor een busselken Myrrhe kleene, Tusschen u reene // borsten hangt, Nae hem verlangt // zijn woort ontfangt In sachten gronde, niet van steene. V reyn verciert, Als Coninghs dochters in persoone, Wel ghemaniert, Stelt op de wijsheyt, voor een kroone, De gherechticheyt, tot uwen loone, Ooc voor een schoone // kleeding' aentreckt, Zijt ghy bevleckt // wascht u perfeckt, Doet vruchten des berouws ydoone. Schoeyt u eer langh, Om 'tEuangely na te jaghen, Dat uwen gangh Den Bruydegom wel mach behaghen, Dient hem oock al u daghen, Voor al wilt draghen // der liefden bandt, Die vierigh brandt // int herte, want Hy gaet te boven alle baghen. Als maeghden kloeck, Verwacht de toekomste des Heeren, Doet hier versoeck Weduwen // Weesen int verseeren, Wilt suyverlijck verkeeren, V kleeren // niet nemen en laet, Gods Woort wel vaet // het quade haet, Wat goet doen is wilt neerstigh leeren. Voor een oorlof, Cederboomen, vruchtbaer plantsoenen, Die den Voorhof Van onsen Godt lustigh vergroenen, Wilt u inde hope vercoenen, Niet te wijcken voor gheenen noot, Om sweert noch doot // den loon is groot Voor alle Christenen campioenen. 