 Ghy vry verstroyde Nacy Wt Vlaender hier en daer, Door den krijch fel en swaer Den Heere van sijn gracy Van herten weest danckbaer, Bysonder Christen schaer, Want menich Iaer te vooren, T'bloedigh vervolgh u niet, en liet Woonen sonder verstooren: Ghy waert dickwils bespiet, En ghebrocht int verdriet: Nu meucht ghy vry hier hooren Gods woordt, loeft hem, en siet Wat u al goets gheschiet. Loeft den Heer, met verblijden En heffelijck gheschal, Hier int Hollandtsche dal: Want sy die u benijden Haer macht die is hier smal, T'zijn s'Heeren gauen al, Wie ist die sal vermonden? Waer oyt wijs, ende vroet, soo goet D'Ouerheyt was ghevonden, Die gheen gheweldt en doet Ouer yemandts ghemoet, Latende vry ontbonden Elcx consciency soet In des Heeren behoet. Van excellent gheslachte, Mauritij sien men can In hem de deuchden, van Seer loffelijck ghedachte Den Prince die daer wan T'herte van menich man: Ghelijck nu dan, de Staten Regieren seer playsant, ja want Die consciency laten Sy in des Heeren hant, Sonder dat sy yemant Van haren Ondersaten Daerom vervolghen: want Dat waer groot onverstant. Den Prince der Princieren Van wonderlijcken raet, Alleen t'oordeelen staet Des Menschen hert en nieren: Maer des Ouerheyts daet Is te straffen het quaet: Dus Christelijck zaet verheuen Bidt voor de Ouerheyt, planteyt Dat een Godtsalich leuen Van u mach zijn gheleyt, Ende Gods woordt verbreyt, Wilt den Heere lof gheuen Die ons hier heeft bereyt Een macht vol goet bescheyt. 