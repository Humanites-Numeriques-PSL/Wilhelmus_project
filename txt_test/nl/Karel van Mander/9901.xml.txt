 HOe schoon is uwen ganck, In der schoenen bevanck, Ghy Vorsten dochterrijck, V lendenen niet kranck Staen ghelijck even lanck Aen malcander publijck, Twee spanselen ghelijck, Van Meesters handt ghemaeckt, V navel t'elcker stondt, Als eenen beker rondt, Daer gheenen dranck in laeckt. Ghelijck is den buyck dijn Een hoop terwe in't schijn, Omstelt met roosen jent, Vwe twee borsten fijn Ghelijck twee Rheen zijn, Tweelinghen wel bekent, Vwen hals excellent, Tuygh' ick voor elcx ghehoor, Te zijn ghelijck een schoon Torre lustich ydoon, Ghemaeckt van reyn yvoor. V ooghen in accoort, Ghelijcken, nae mijn woort, De poele tot Hesbon, Aen Bathrabbon de poort, V neuse ghelijckt voort Den torr' op Libanon, Die siet nae Damascon, Recht teghenover dus V hooft seer delicaet Op dat u seer lustich staet, Ghelijck den Carmelus. Dat hayr ws hoofts ghetoyt, Ghelijckt nu ende oyt Des Conincx purpur vry, Ghebonden en gheployt: Hoe schoon lustich vermoyt End' lieffelijck zijdy, Al in wellusten ghy: Ghy mijn beminde soet, V lenghde hoogh en vroom, Ghelijckt den Palmboom, V Borsten druyven goet. Ick sprack: ick moet nu saen Op den Palmboom gaen Climmen ende met mijn Handen oock grijpen aen Sijn tacken wijdt ontdaen, Laet uwe borsten zijn, Ghelijck druyven van wijn, Aen den wijnstock bekent, Den reuck van uwen neus, Als appels virtueus, Laet wesen excellent. V kele zy als nat Van goeden wijn, die glat Gaet in mijnen vriendt, maer Sy spreke uyt den schat, Van oude dinghen plat, Om te verstaene claer: Mijn vriendt is my eenpaer, End' hy houdt hem tot my, Comt mijn vriendt u versnelt, Laet ons gaen op dat velt, In dorpen blijven vry. Op dat wy vroech opstaen, Tot die wijnberghen gaen, Ende daer moghen sien, Of den wijnstock nu saen Heeft sijn bloeysel ontfaen End' ooghen bovendien Heeft ghecreghen misschien, End' of oock met virtuyt, Als nu op dit saeysoen, Die Granaet-boomen groen, Oock zijn ghesproten uyt. Daer wil ick reverent, V gheven, voor present, Mijn borsten uyt faveur: De lelien seer jent, Gheven ook excellent, Den lieffelijcken geur, En daer is voor ons deur, Edel vrucht menichfout, Mijn vriendt wel vermaert, Ick hebbe u wel bewaert Dat nieuwe, en dat oudt. 