 MIjn jock is soet, de Heere sprack: O Menschen swack, laet u dit woort beraden, Wijckt vanden quaden: Want 't is voort vleesch meer onghemack Met 'tsondigh pack, in 'sWereldts boose paden Te gaen gheladen, Dan den Heere soet, te dienen met behagen Want hy en doet, ons gheen swaer lasten draghen, Oyt onghemack der sonden past, Eerst wie veel brast // de maghe overlast, Vercort zijn daghen, 'sWerelts jock is zwaer // en haer dienaer Crijcht voor loon slaghen. Wat waeyt den dronckaert over 'thooft, Want hy berooft, van sinnen schijnt te wesen Veracht mispresen, Veel schuldigh, maer weynich ghelooft, Somtijts verdooft, gewondt quaet om genesen, Noch boven desen Slapen op de banck, daer men drinckt de ghelaghen, Oft gaen den ganc, door regen en sneeu vlaghen, Noch zijnder die door haet en nijt, Sonder jolijt // met swaer verdriet altijt Haer herte knaghen, 'sWerelts jock is swaer // en haer dienaer Crijcht voor loon slaghen. De gierighe jaghen na schat, Ten helpt niet wat, sy al goets tsamen rapen Want Mammons knapen En zijn van ghelt nemmermeer sat, Sorghe doet dat, sy niet en konnen slapen, Maer na meer gapen, Doch tot haer gebruyck, sy't niet en derren waghen, Om uyt den buyck, den honger te verjagen Menigh hem in perijckel stelt, Met list, ghewelt, al om ghekrijghen gelt, Is meest het vraghen: 'sWerelts jock is swaer // en haer dienaer Crijght voor loon slaghen. Ten laetsten in't oncuysche vyer Te branden schier, gheen soo arm katijven- Want lichte Wijven Maken soo menich man bijstier: Dan volgen hier, noch d'ongesonden lijven Qualijck beschrijven Canmen al geheel, de zonden en haer plagen Maer int oordeel, de boose met vertsaghen Sullen van haer swaer weghen bloot, Ende haer groot, onverstant inden noot Eendrachtigh beklaghen, 'sWerelts jock is swaer // en haer dienaer Crijght voor loon slaghen. 