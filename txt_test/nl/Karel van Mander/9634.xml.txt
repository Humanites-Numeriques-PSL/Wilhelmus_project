 BEkeert u, wilt bedwingen V lusten, dese dingen Te seggen, oft te singen, Daer vintmen haest veel klercken, Maer eylaes int volbringen Al weynigh leerelingen, Sy willen veel al mingen De zonden en goe wercken, Ghelijck een volck int landt Samaria geplant, Daer Godt de Leeuwen sandt, Diese verscheurden, want Sy Godt niet en ontsaghen, Noch kenden, om behaghen, Want sy van kindtsche daghen Leefden verblint int Heydensch onderstant. Doen quam, om hun bekeeren, En in Gods vreese leeren, Siet, een Priester des Heeren, Wt Israel gheboren, Maer sy ginghen vermeeren Afgoden, om die t'eeren, Priesters met langhe kleeren Sy uyt hen selven koren: Dus vreesden sy eer lanck Den Heere, maer al manck, En niet nae zijnen danck, Want yeghelijck aenhanck, Den Afgodt zijner stede, Van daer hy was, noch dede, En ondertusschen mede Den Heer eylaes, dit's veel des Menschen ganck. D'Afgoden, Adams treken, Blyven int herte steken, Al hoortmen Iacob spreken, Alsoo men meent, te deghen, De handen rou ghebleken Zijn Esaus, tot wreken, En sondighe ghebreken, Ongheestelijck gheneghen, Onweghen, oudt en krom, Gaen menschen meer dan som, En hebben gheeren rom Van haer goet Christendom, Hoe guls, onkuysch, onmatigh, Harigh, en eyghenbatigh, Oft opgheblasen statigh, Proncken met schijn vant Euangelium. Dus ginck den onghetrouwen Bisschop, als onbehouwen Steen, zijn gheloove bouwen Schijnheyligh oock voorhenen, Qualijck kon hy der Vrouwen Daet aenden Heer aenschouwen, Den armen int benouwen Heeft hy seer mildt gheschenen, Doch een dief zijnde siet, Diet stelen niet en liet, Suyver van herten niet Zijnde, wat is gheschiet, Plaetse vondt daer den quaden, Om sijn onreyne zaden Te zaeyen, jae te raden Dat hy den Heere zijnen Godt verriet. De Pharizeen oock waren Schijnheylich int ghebaren, Maer in den Hemel varen Souden veel eer de hoeren En openbaer sondaren, Die door het woorts verklaren Ioannis sonder sparen Voorts tot der boete voeren, Ten baet al niet ghekalt, Siet een hert onghegalt Oprecht, Godt wel bevalt, Om Christum daer ghestalt Crijghen, men moet uyt trecken T'oudt kleedt, met al zijn vlecken Met vijghbladich bedecken, Doch nemmermeer te deghe zijn en salt. Men moet oock den gheheelen Christum, en niet maer deelen, Aentrecken gheen juweelen Soo costelijck verbonden, In svreeds en liefden zeelen, Schouwt Secten en krackeelen En laet u niet bestreelen Oock meer van lust der sonden, Want siet, wy zijn nu vroet Hoe dat oprechte boet Is een bereyden goet Tot den gheloove soet, Dat Godt de Heer verheven Daer toe wil gheeren gheven, Twelck met wandel en leven Voor hem oprecht bevestight wesen moet. Den Prince der Princieren Wil, zijn bruydt goedertieren Sal in alder manieren Zijn zonder vleck oft rimpel, Heylich in haer bestieren, In deught vlijtigh als mieren, Als onghegalde dieren Duyfkens, oock wesen simpel In quaet, maer als t'serpent Voorsichtich, datse kent Der vreemder stem, en went T'ghehoor van daer ontrent, En houd' haer als een doove Slanghe, dat niemant roove Met listen haer gheloove, Maer dat sy mach volstaen tot inden endt. 