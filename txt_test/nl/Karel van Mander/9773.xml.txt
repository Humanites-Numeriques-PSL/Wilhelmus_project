 MEt hongherigher Zielen Nae 'tbroodt des levens soet, Als Magdalena vroedt, Waer goet // dat wy oock vielen Den Heere met ootmoet Te voete, in recht boet, En dat wy altijdt bleven By hem, om met aenkleven Sijn woorden, gheest en leven T'aenhooren overvloet. Alleen het woordt niet hooren, Maer hebben daer op acht, Daer moet op zijn ghetracht, Op dat ons wel stae vooren, Om daer van dagh en nacht Te spreken int ghedacht: Men moet al door sulck pleghen T'onthouden zijn gheneghen, Al eer men wel ter deghen Den Boom aent water slacht. En noch en is t'onthouden Niet veel doet men niet el Dan vande Schrift vertelt, Met eenen wy oock souden Trachten met goet opstel, Om recht verstaen en wel, Die 't Woort niet en verstonden Gheen vreucht brenghen en konden, Men moet om wel doorgronden, Den Heere bidden snel. Ydelijck niet alleene Veel dinghen wel verstaen, Oft die seer hooghe gaen, Maer liever int ghemeene Ter herten nemen saen, Wat Godt van ons ghedaen Wil hebben op der eerden, Dits wijsheyt groot van weerden, Dees kennisse t'aenveerden Mach niemant swijcke slaen. Kenniss' en mach niet baten Noch wetenschap hoe groot, Is men van liefde bloot, Hoe schoon men weet te praten, Men blijft noch inde doot, Dus is ons wel van noot, In liefde niet verkouwen, Dat wy voor Gods aenschouwen Niet werden uytghespouwen, Als onweerdigh en snoodt. En noch en mach niet wesen Liefde gheveynst oock yet, Maer moet sonder verdriet Willich komen gheresen Wt een reyn herte, siet, Ghelijck ons is gheschiet Van Godt, reyn liefd' eenvuldigh, Zijn wy malkander schuldigh, Oock liefd' oprecht ghehuldigh, Godt eyscht ons anders niet. Niet alleen de liefde Wt een reyn herte klaer En moet voortkomen, maer (Ghelijck als Paulus briefde) Wt recht gheloove, naer Wtwijs der Schrift eerbaer, Dat ongheveynst is mede, Heeft in ons herte stede 'tGheloof oprecht, de vrede Met Godt die is oock daer. Doch 'tgheloove (wy mercken) Alleen en helpt niet, want Hem dient noch onderstandt, Van goed' oprechte wercken, Door liefd' aen elcken kant, Die gheestigh vyerigh brandt. Int gheloove bequame Moet blijcken ten betame De deucht, want aenghename, Is Godt een milde handt. Voor Godt zijn welghepresen, Die deuchtbewijsen milt, Maer wetenschap (siet) wilt Den Heere noch in desen Op datmen niet en swilt Hooveerdigh onghestilt, Met blasen der trompetten, Maer simpel hem aensetten Naer ordeningh en wetten Van Godt der vromen schildt. Bewijs van alle deuchden Int gheloove bekent Heeft weynigh fundament, Ten zy datmen met vreuchden Den loop volherdigh endt: Wie vanden Heere wendt, Sijn deuchden wel gheweten Voor Godt werden vergheten, Ydel is zijn vermeten, Hy is heel naeckt en blendt. Ons tonghe wy bedwinghen Oock moeten van het quaet, Anders ydel ghelaet, Vergheefs zijn al ons dinghen, 'tZy singhen // of de daet Die den Godsdienst aengaet: In een zonde te vallen Maeckt schuldigh oock in allen, Dus ist hier eenen smallen Wegh, die den Christen gaet. Salighe Gods Dienaren, Die wel na 'sHeeren sin Doet met sijn gheldt ghewin, En 't gheloove bewaren, Die Stadt des levens in Sult ghy trecken niet min Dan erfghename kinders, De Croon is Gods beminders En ghetrouw' overwinders Bereydt van aenbeghin. 