 AL die in s'doodts schadu logieren, In aller manieren merckt u onverstant, V, als onvernuftighe dieren Te laten schoffieren, door der wijuen hant, Want, die vreemde vrouwe, vol ontrouwe // groot Brenght u ter doot, Al ghevoeldijs nouwe // en zijt van rouwe // bloot In sulcken noot. Bemint ghy t'leuen bouen't steruen, En wilt ghy beeruen, voor droefheyt jolijt, Wt Babel scheydt, sy moet in scheruen Morselen, bederuen, binnen corten tijt, Zijt ghy om de wonden // uwer zonden // fel In groot ghequel, Om te zijn verbonden // weest bevonden // snel En niet rebel. Zijt ghy dorstich, comt ter Fonteyne, Tot de stede reyne, die men Zion noemt, Daer wijn en melck is, elck ghemeyne, Hoe arm ende cleyne, u doch niet en schroemt Komt, en ghy sult wesen // al genesen // vliet Wt dat verdriet, Christus een gepresen // Meester desen // siet Heelt al om niet. Die vreucht beminnen, schiet hier u gangen, Neerstich met verstrangen, in de liefd' eerbaer Ghy werter blijd' en minnelijck ontfangen, Want met groot verlangen staet den bruydegom daer Maer sou met u groeten, eerst so moeten, dijn Lidtmaten fijn, Hooft, handen en voeten, in den soeten, wijn Ghereynicht zijn. Comt ghy beladen, benaut van gheeste, Tot de Bruyloft feeste, van het Lammeken vry En smaect de blijschap ten rechten keeste Daer al s'werelts meeste, vreucht is droefheyt by ghy en hebt u leuen, noyt beseuen vreucht Die soo verheucht, T'Lammeken verheuen, sal u geuen, jeucht, En cracht ter deucht. Hier en is spel van trommels noch velen, Ydel sanck met kelen, noch lachens ghetier, Maer vrolijcke zielen die sonder quelen, Danssen, singhen, spelen, in blijde cier, Hier is vreucht inwendich, die onendich, deurt Troost men hier speurt, O ghy Menschen blendich, die ellendich treurt, Hier toe labeurt. O Princelijck Bruylofs ghesinne, Gheestelijck vol minne, vredelijck beclijft, Dat u den Satan niet en ouerwinne, Die van aenbeginne, sijn listen bedrijft, Blijft sonder verflouwen // wel behouwen, reen Op den hoecksteen, Anders in u bouwen // wilt betrouwen, geen. Noodich is een. 