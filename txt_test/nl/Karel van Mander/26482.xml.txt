 HOe Paulus hem beriep op den Keyser, Doort vervolg der Ioden, beschrijft Lucas Oock sijn voyage, als mede-reyser Ouer de Zee, den seer grooten plas, Ende segt, als het besloten was Dat wy nae Italien souden gaen, Te schepe varen, die ghevanghen waren, Zijn Iulio in handen ghedaen. In een Adramijtisch schip wy traden, En voeren van lande sonder verdrach, Langst Asien te schepe beraden, Quamen tot Sydom den anderen dach, Daer Paulus ginck ende besach Sijn goede vrienden, want den Capiteyn, Als Man ghepresen, heeft hem bewesen Vriend'lijck tot den Apostel reyn. Wy stieten af ende wy voeren Langs Cypers henen, in Gods ghenae, De winden die de Zee beroeren Waren ons teghen tot Cilicia, De Zee, en oock Pamphilia, Wy ouerscheepten, tot Myra, midts dien In Lycien quamen, daer men ons t'samen Steld' in een Schip van Alexandrien. Met lancksaem varen veel tijts versleten Teghen ouer Gnidon quaemen wy, Al voorby Salmon, daer onder Creten Wy tot goede hauen quamen vry, Daer was de stadt Lasea by, Paulus dede alsulck een vermaen, Dat men daer beyde, ick sie (hy seyde) Dees reyse sal seer qualijck vergaen. Den Onderhooftman veel meer betroude Op den Stierman ende den Piloot, Dan Paulus woorden, want men aenschoude Die onbequame hauen ter noot, Om ouerwinteren men besloot Nae Phenicien te varen voor't best, Dees hauen gheleghen, is in Creta teghen Den windt Zuyt-west ende Noort-west. Het waeyde Zuytwest doe heeft gheschenen Dat haer voornemen ginck lancx soo bet, Wy voeren van Asson by Creten henen, Maer corts nae desen teghen t'opset, Noordt oosten windt ded' ons belet, Die met sijn blasen beroerde de Zee, Het schip in dolen den windt bevolen, Voeren wy henen in Gods ghelee. Int Eylandt Claudia arriveerden Wy, en ghecreghen daer eenen boot, Daer wy ons mede gouuerneerden, End' vonden hem onder aen het Schip groot, Want wy vreesden Syrtims aenstoot, En hoe wy een groot, onweder onsoet Hebben gheleden, den naesten dach deden Wy eenen uytworp van sommige goet. Den derden dach wierpen wy verre Des Schips ghereetschap ouer t'boort, B[inn' lang' en saghen wy Son oft sterre, Dan de Zee met tempeest verstoort, De hoep ons leuens was al versmoort, En doe men eenen langhen tijdt daer Ons hadde gheseten, ende niet ghe-eten, Stondt Paulus op, int midden van haer. Och lieue Mannen heeft hy ghesproken, Men soude nae mijn woorden vroet Van Creten niet zijn opghebroken, Om niet te lijden dit teghenspoet: Nu vermaen ick u, hebt goeden moet, Ons aller leuen en salder gheen Vergaen noch steruen, dan int bederuen Sal moeten comen dit Schip alleen. Want den Enghel des Gods verheuen Dien ick behoor, en dien in den gheest, Stondt my in desen nacht beneuen, En seyde: Paulus zijt onbevreest: Want ghy moet noch vry van tempeest Voor den Keyser worden ghestelt: En om te leuen, heeft u Godt ghegheuen Al die hier in dit Schip zijn ghetelt. Dus lieue mannen, weest sonder treuren, Want ick vertrouwe op Godt vailjant, So my gheseyt is, sal dat ghebeuren, Maer wy moeten varen aen een Eylandt: Den veerthiensten nacht, nae het verstandt Der Schippers, heeft hem gheopenbaert, Siet een Landouwe, om blusschen rouwe In Adria die Zee vermaert. Het diep loot wierpen de Schippers neder En vonden twintich vademen diep, Een weynich van daer, wierpen sy weder, Maer vijfthien Vadems men daer en riep Doe vreesden sy oft Schip aenliep Op eenighe scherpe plaetsen stranck, Vier anckers achter, uyt wierpmer en wachter Dat dach sou worden met groot verlanck. De Schiplieden sochten uit t'schip te vlieden En lieten neder den boot, oft schuyt, Met sulcken schijn, als of sylieden Voor-anckers wilden worpen uyt, Paulus sprack met sulck gheluyt, Krijsknechten, ende den onder-Hooftman Ten zy dat blijuen, dese, u lijuen En meucht ghy niet salueren dan. De Krijsknechten den boot afsneden, T'began te daghen, Paulus subijt Sprack: het is den veerthiensten dach heden Dat ghy ghevast hebt, en nuchteren zijt: Dus vermaen ick u, als nu ter tijt, Spijse te nemen, dat gheschied' u al Tot salichede, van niemandt mede Een hayr van den hoofde vallen en sal. Hy danckte Godt daer voor hen allen, Nemende t'broot, ende hy at, D'ander zijn oock aen t'eten ghevallen, Seer wel ghemoedt, ende werden sat, Twee hondertsesentseuentich zielen dat Waren int vat des Schips, niet min, Doe om verlichten, t'Schip sonder swichten Wierpen wy tarwe ter Zeewaert in. Alst dach werdt, sy t'landt niet en kenden Maer sy vernamen een hauen bedacht, Met eenen Oeuer, daer aen te wenden Het schip, ghebruyckten sy al haer macht: Die anckers hebben sy opghebracht, En ontbonden de banden van het roer, Den spriet oock bouen, zijnd' opgeschouen, Met t'schip men nae den Oeuer toe voer. Als wy nu op een plate dreuen Daer t'schip gheweldelijck tegen stack, Door cracht der baren, het is ghebleuen Den vooren staende, en het achterste brack, D'een Krijsknecht met den anderen sprack, Van dooden den ghevanghenen hoop, Dat niet en comme, oft yemandt swomme Te lande, en dat hy ons ontloop. Maer d'onder-Hooftman om te behouwen Paulum, verboodt haer desen raet, Maer al die swemmen conden, souden Haer eerst salueren in sulcken staet, Sommighe op berderen, ander alst gaet, Op stucken van het schip: maer doch Aldus soo quamen, de Zielen t'samen Behouden al te lande noch. Wy vernamen t'landt hiet Melijten, Doen wy al waren behouden reyn, De lieden daer, om s'drucx verslijten, Bewesen ons gheen vriendtschap cleyn, Sy stoockten ons een vyer int pleyn, Want t'reghende seer en het was cout, Paulus van aerde, neerstich vergaerde End' bracht eenen hoop rijseren hout. Als den Apostel Paulus ditte Nu hadde gheleyt al op dat vyer, Quam daer een Slang' uyt van der hitte En voer hem aen sijn handt seer schier: Daer aen hinck dat fenijnich dier: De lieden spraken onderlinck, Hoe dat hy ware, een Moordenare, Dat hy verlost noch wraeck ontfinck. Maer Paulus slingherde de Slanghe Int vyer, end' en hadde gheenen noot, Sy meynden, ende wachten langhe, Dat hy soud' swellen, ende vallen doot: Haer propoost veranderden sy bloot, Ende seyden, dat hy eenen Godt waer, Dat hem die Ader, als een misdader Niet en hadde doen steruen daer. Den Ouersten van dien Eylande, Publius, die heeft drye daghen lanck Ons daer gheherberght seer goederhande, En t'geschiedde dat sijn Vader lach kranck Aen de kortsen ende aen den vloetganck, Paulus die badt, ende leyde terstont Op hem de handen, met hulpe van den Heere, soo maeckte hy hem ghesont. Van desen Eylande, ghenesen Werden die ander siecken teer, Die sy daer brochten, ende bewesen Ons uyt danckbaerheyt groote eer: En doe wy van daer namen keer, Loeden sy al wat ons ontbrack, Drye Maenden t'ende, zijnd' al de bende Te schepe, uyt dat Eylandt vertrack. Het Schip daer wy in varen ginghen, Was van Alexandrien de Stadt, T'hadde een baniere der tweelinghen, Tot Syracusa bleuen wy wat, Als wy omvoeren den vochten pat, Doe quamen wy tot Region, Een dach nae desen, met opgheresen Windt uyt Zuyden, tot Puteolon. Wy vonden Broeders, aldaer ter steden Bleuen wy seuen daghen lanck, Ghelijck ons van haer was ghebeden, Tot Roome namen wy onsen ganck: De Broeders quamen ons doen ontfanck, Buyten tot die Tauernen drije, Door haer aenschouwen, creech een betrouwen Paulus, en danckte Godt seer blije. Paulus die leerde vry onverboden In sijn ghehuerde wooninghe daer, Tot Roome Heydenen ende Ioden Van Christo Iesu, daer twee Iaer: Daer naer al sijn periculen swaer, Was sijn hope die Croone t'ontfaen: Laet ons manierich, hem volghen vierich, Ghelijck hy Christum heeft ghedaen. 