 DEn Wijn, die edel Creaturere, Van den Schepper gemaeckt tot blijschap soet, Als men hem matelijck drinckt puere, Ziele ende Lijf hy verblijden doet, Ancxt, druck, en sorge drijft hy uyt tgemoet Maer overvloet, te veel ghedroncken wijn, Doet hy sMenschen herte verdriet en pijn: Want door den Wijn // vele verdorven zijn. Waer is wee, leedt, twist ende klaghen, Sonder oorsake, wonden, ooghen root, Dan daermen sit in wijn ghelaghen En al uyt suypt, wat men daer in schenckt bloot. En siet hem niet aen, om zijn schoonheyt groot Al is hy root, int glas oft Christalijn, Hy steeckt ghelijck een Slanghe vol fenijn Want door den Wijn // vele verdorven zijn. Den Wijn doet sien des menschen oogen Na ander Wyven, 'thert is inden mont, En spreeckt dinghen die niet en dooghen, 'tSweert om te vechten krijgen wy terstont, Vrientschap, en trouwe, moet al inden gront Daer wert gewont, en geblaut int aenschijn Hier om en is de Dronckenschap niet fijn Want door den Wijn // vele verdorven zijn. Van Noe en Loth, wy wel weten, Wat dat haer is geschiedt door des Wijnscracht En Benhadad droncken geseten Heeft zijn vyanden te cleyne gheacht, Holophernes, Prince van grooter macht, Dronck' en versmacht, lagh hy ghelijck een Swijn, Een Wijf versloech hem binnen der gordijn: Want door den Wijn // vele verdorven zijn. Assuerus en Haman beyde, Saten en droncken te Susan op 't slot, T'wijlen Israel treurd' en schreyde, Maer den Tyran Haman die creegh zijn lot Desghelijcs oock nabal, den droncken sot, Doe hem sloegh Godt, tot zijns herten verdwijn, Wert als een steen, en sterf eer lanc termijn: Want door den Wijn, vele verdroven zijn. Ammon die Thamar violeerde, Absalons knechten quaemen hem verslaen, Daer hy in den Wijn bancketteerde, So Symon met zijn sonen wert ghedaen: Balthasar en is Godts hant niet ontgaen, Den soeten traen uyt de vaten devijn, Dranc hy met menich Vorst en Concubijn: Want door den Wijn vele verdorven zijn. De Priesters was den Wijn verboden, Als sy ginghen in de Hutte playsant, Veel Wijns drincken moet zijn gevloden Van den Leeraers, en ooc elck Christen want De dronckaerts moeten ballinc blyven, vant Beloofde landt, Gods Rijcke celestijn, Dus weest sober en waeckt, nae Schrifts doctrijn: Want door den Wijn // vele verdorven zijn. 