 WIe sal ons nu met singen doen gerijf, Terwijlen wy hier onse kudde waken By Bethlehem de Stad die wy ghenaken, En zijn ontrent met al ons Vee bedrijf. Tot Bethlehem vergaerd is man en wijf Iae alle man uyt David huys bedeghen, Om daer gheschat zijn van Augusto weghen, De weereld door ghegaen is zijn ghebod D'herbergen al elck huys ja stal en kot, Nu crielen vol niet isser ledigh bleven, Elc in zijn stadt moet schatting comen geven Sijnde onderdaen t'Roomsch Keysers groot gheweld. Nu Proselijt met my u keele steld, Te singen wat ick sal beginnen vooren Elc hoor met vlijt want waer lust is om hooren, Daer voeghd wel yet ghesonghen of verteld. Een ander nu die beter can hy magh, Oock t'beste doen, en singhen vry met lusten, By beurten want, soo ondertusschen rusten, Den arbeyd oyt wel te verlichten plagh. 