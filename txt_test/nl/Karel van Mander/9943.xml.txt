 MUsijck gheschal Heeft ghevonden Jubal, Eerst end' voor al// om te verblijden In't jammer dal, Vol lijdens end' ongheval, Vinden men sal// van ouden tijden, T'ghebruyck van t'singhen vry, In Mesopotamy, Om vreucht t'hanteren saen, Want Laban op de baen, Van Godt beraen// tot Jacob seyde, Waerdy soo niet ghegaen, Harpen hadd' ick doen slaen, End' u ghedaen met sanck gheleyde. Moses die sanck, Naer Pharaos onderganck, Den Heere danck// lustich om hooren, Myriam dwanck Oock den gheest, dat sy eer lanck, Sanck, ende spranck// die Vroukens vooren, Oock over een fonteyn, Sanck Israel ghemeyn, D'een voor en d'ander naer, Debora sanck eerbaer, Barack met haer// Godt danck bewesen, T'was soet om hooren daer, Oock al der Vrouwen schaer David seer claer// met sanghe presen. Victory schoon, Brandt-offer, Conincx ghecroon, Israel ghewoon// was te vercieren, Met soeten soon, Der Musijcken sanck ydoon, Na t'Schrifts vertoon// op veel manieren. Die oude Vaders wijs, Gheest Jesus Syrach prijs, Dat sy dichten playsant Gheestelijcke lieden, want Groot haer verstant// was in Mysijcke, Haer ghedicht stont gheplant Al op maet elegant, Als nu int landt, die Rethorijcke. Ghedichten soet, Door s Heeren Gheest overvloet, Heeft gemaeckt vroet// David Gods diender, T'Christen ghemoet, Tot troost ende leeringhe goet, Ghelijck oock doet, Assaph den Siender, Salomon oock verlicht, Heeft menich Liedt ghedicht, Want hy was wijser dan Ander dichters Ethan, Chalchal, Heman, oft Darda waren, Dat Gods lof vroech began In Liedekens men can Bewijsen van// over veel Jaren. Noch principael, Salomon, nae zijn verhael, Sanghers loyael// end Sangheressen Hadde ter sael, Die hem songhen menichmael Schoon musicael, verscheyden lessen, Vol Gheestelijck gheluyt, Van een Minnaer en Bruydt, Als men te recht insiet Der C[....]cken bediet, Oock menich Liedt// in die Propheten T'is al van Godt gheschiet, Anders ten baet al niet, Daer sonder yet// doen, oft vermeten. Paulus devijn Schrijft, en suypt u niet vol wijn, Maer elck termijn// vol gheests wilt blijven, In't herte dijn Laet overvloeyende zijn T'woordt Christi fijn// om wel beclijven, Psalmen, Lofsanghen meest, Liedekens nae den gheest, Wilt hebben t'elcker stondt Onderlingh' in den mondt, In s'herten grondt// spelen end' singhen Den Heere die u jont Sijn vredelijck verbondt, T leven ghesont// end' alle dinghen. Die Majesteyt, Ons Princen wijdt verbreyt, Dijn lof gheseyt// ende ghesonghen, Met goet bescheyt, In Christen zedicheyt, Laet zijn bereyt// ons hert end' tonghen, O broeders nacht end' dach, Daer ment wel hooren mach, In des singhens voorstel, Om met inwendich spel, Ons ghemoet snel, troostich versaden, Want t'is Paulus bevel, Dus en doen sy niet wel, Die ons rebel// t'singhen versmaden. 