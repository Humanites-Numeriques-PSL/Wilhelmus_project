 CHristus hooghe van waerde, Die spreeckt met woorden plat, In den Hemel, en niet op Aerde Wilt vergaderen uwen schat, Daer gheen dieuen, wilt weten, En comen, noch Motten eten, Maer eeuwelijck sal blijuen dat. Laet ons veel goets vergaren Daer wy eeuwelijck blijuen by, En ons met gheen dreck beswaren, Maer stellent op d'eene zy, Op dat wy moghen gheraken, En met vreuchden moghen smaken Dat Auondtmael des Heeren bly. Christus, Luce sesthiene, Die spreeckt met goeden bedie, Men can gheen twee Heeren dienen Die elck ander zijn partije, Dat is Mammon beneden, En Christus reyn van zeden, Dus kiest het beste deel in tie. Dus wilt u vrienden maken Van den Mammon onrecht, Op dat ghy meucht gheraken In de stede daer Christus segt, Dat is ten Hemel binnen, En laet u niet ouer winnen Om te worden een Mammons knecht. Bileam vol van begeeren Nae Balaks gheschencken jent, Teghen t'beuel des Heeren Heeft hy hem derwaert ghewent, Verblint, quijt van verstande, Brocht hy hem seluen tot schande, End' om dat goet in swaer tormen. Abraham, Gods knecht vol eeren, Die sochte, alsoo ick las, Voor de Weerelt vol verseeren, Een ander wooninghe ras: Isaac end' Iacob mede, Die verwachten oock een stede Daer Godt den Timmerman af was. Maer Israel onrustich Die waren alsoo men wel vint, Nae Egypten weder lustich End' hebbent soo bemint, Sy hadder meer lust te wesen Dan int Landt van Beloften ghepresen, Maer laet ons soo niet zijn ghesint. Wy vinden in de Schriftuere Van eenen rijcken man, Hy moeste meerderen sijn schuere, Om al de vruchte de hy wan, End' meende hooghe verheuen Noch langhe tijdt hier te leven, Maer onversien schiet hy daer van. Hy sprack Ziele wilt rusten, Een en dinckt sonder vaer, Want ghy hebt veel goets met lusten Vergadert teghen veel Iaer, Hy hadde veel rijckdommen, Sijn Ziele werdt wech ghenomen, Wat baette hem al sijn dreck seer swaer. In Timotheum sesse Seer claer gheschreuen staet, Giericheyt, hoort dese lesse, Is den wortel van alle quaet, Daer deur de menschen commen In versincken en verdommen, Doorens verderuen t'goede zaet. In desen wortel gierich Is met neersticheyt bedeckt, Die den mensch seer schoffierich Van de weghen des Heeren treckt, Dat sy't ghelooue afdwalen, End' Gods Rijcke moeten falen, Siet dat ghy u niet en bepeckt. Als Adam hadde ouertreden Des Heeren ghebodt eylaes, Daer hy was int Hof van Eden, Soo vlocht hy Vijghenblaets, End' ginck hem daer me decken, Maer Godt die sach sijn vlecken, Ghelijck hy deed' den rijcken dwaes. Godt die't al can regieren In den Hemel, end' oock hier, Hy doorsiet herten end' nieren, Heeft ooghen als vlammen vyer, Men cant hem niet ontdrayen, Dat men zaeyt, dat sal men mayen, Elck werdt gheloont nae sijn bestier. Wy en hebben niet op Aerde Ghebrocht, nae Schrift bediet, Hoe hooghe sy zijn van waerde, Sy en draghen met haerlieder niet, Maer moetent hier al laten: Dat mach dan rijckdom baten, Daer deur men comt in groot verdriet. Als Iob hadde verlooren Al sijn goet, doe sprack hy saen: Naeckt ben ick van moeder gheboren, Naeckt ben ick weer heenen gaen: Hy heeft den Heere ghepresen, Van dat hy hem hadde bewesen, Iob heeft niet sottelijcx ghedaen. Prince, met wijse sinnen Laet ons doen nae Christus raet, Gheen rijckdommen soo beminnen Als den jonghelinck wel verstaet, Maer ghebruyckent by maten, Als oft wy't niet en besaten, Want t'wesen van dese weerelt vergaet. 