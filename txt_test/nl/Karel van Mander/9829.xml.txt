 SIet mijn vriendinne ghy zijt schoone, Siet ghy zijt schoon, u ooghen klaer Zijn als Duyven-ooghen ydoone, Tusschen u vlechten uwe hayr Is als een schaer van Geyten gheschoren, Op den bergh van Gilead fijn, En uwe tanden uytverkoren Ghelijck een kudde Schapen zijn. Die vanden wasschen comen gheresen, Al met besneden wolle soet, Daer gheen onvruchtbaer is in desen, Maer draghen al tweelinghen goet, V lippen zijn seer wel gheleken Een rosijnverwigh snoer schoon root, V reden in al dijn uytspreken Die is oock lieffelijck minjoot. V wanghen zijn tusschen u vlechten Ghelijck den Granaet-appel schael, Vwen hals is ghelijck, ten rechten, Den torre Davids principael, Met borstgheweer ghetimmert krachtigh, Daer duysent schilden hanghen aen, En allerhande wapenen machtigh Van stercke helden wijdt ontdaen. V twee borsten, om wel begloosen, Zijn als twee jonghe Rheen bekent, Tweelinghen, die onder die Roosen Weyden, tot dat den dagh present Koel werdt, en dat de schaduw' wijcke, Ick wil tot den Myrrhen bergh gaen, Ende met eenen van ghelijcke Tot den heuvel des Wieroocx saen. Schoone zijt ghy in aller maniere, Mijn vriendinne gheen vleck en is Aen u mijn Bruydt reyn goedertiere, Comt van Libano, comt ghewis, Van Libano gaet in, wilt treden Van der hooght Amana, u pooght Te komen hier by my in vreden, Van Senir en Hermon die hooght. Van die woonsten der Leeuwen komen Wilt, ende van die berghen ruyt Der Leopaerden my ghenomen Hebt ghy, o suster lieve Bruydt, Dat hert, met ooghen eene, Ende met een half keten dijn, Hoe schoone zijn u borsten reene, Suster en lieve Bruydt van mijn. V borsten lieflijck zijn te loven, Al meer dan Wijn den reucke fijn Van uwer salven, gaet te boven Alle die Kruyden die daer zijn, V lippen mijn Bruydt, so my lustet, Die zijn als heunichseem, het welck Druppet, onder dijn tonghe rustet Och soeten heunich ende melck. V kleereren oock reucke gheven, Ghelijck Libanon t'aller tijdt, Mijn suster lieve Bruydt verheven, Eenen besloten hof ghy zijt, Een besloten ader fonteynigh, Eenen put toegheseghelt vast, V vrucht is als een Lusthof pleynigh, Daer alle edel vrucht in wast. Die Appelen al van Granaten Cypren, met Nardus een groot deel, Nardus met Saffraen in staten, Daer toe noch Calmus en Canneel, Met allerleye Wieroock-boomen, Myrrhe end' Aloe overvloedt, Met alle beste kruyden int stroomen, Ghelijck een hof-fonteyne soet. Even ghelijck als een fonteyne Des levenden waters, die daer Nederwaert vloeyen bin den pleyne Van Libano schoon ende klaer: Rijst Noorden wint, ende komt Zuyden Wint ende waeyt sonder uytstel, Door mijnen hof, op dat sijn kruyden Alt samen moghen druppen snel. 