 O Christus lief minnare soet, Die my schenckt u dierbare bloedt, Na u verlangt my t'allen uren, Soo den Hert zijnd' in vare //doet, Nae de Fonteyne klare // vloet, In stortich pijnelijck besueren, Ick leve in zwaer dolueren, Hoe langhe, Lief, sal dit ghedueren? Wanneer sal ick uyt rouwen // zijn? Wanneer sal ick aenschouwen // dijn Aenschijn, schoon boven natueren. O Lief in 'sWerelts wijcke // niet Van my in gheen versijcke // vliedt, Maer helpt my, dat mijn teere leden Niet en buyghen ghelijcke // riet, Maer van u soete Rijcke // siet My hier in dit dal beneden: Want ick vinde my bestreden Van den Prince der duysterheden, De Werelt int verstranghen // quaet, Alle dat nijdich Slanghen // zaedt En laet, mij niet met vreden. Ionstigh voor my gheneghen // vecht Leydt my in uwe weghen // recht, Door uwen Gheest, o Lief verheven, Want siet, ick ben bedeghen // slecht, Een teecken daer elck teghen // seght, Voor rasernije acht men mijn leven: En ick nochtans becleven Wt uwe sijde sonder sneven, V Lief, u Bruydt, u Kercke // reen, Ick doe door u o stercke // steen De Helsche poorten beven. O Prince der Princieren // jent, Ghy die herten en nieren // kent, Aenhoort mijn bitter klaghen, Vwen Gheest goedertieren // sendt, Dat hy door zijn regieren // wendt Mijn ledekens na u behaghen, Want 'tzijn nu quade daghen, Hierom Lief moet ick u vraghen, Sal ick van al dit lijden // vry, Met u niet haest verblyden // my, En 'sLevens Croone draghen. 