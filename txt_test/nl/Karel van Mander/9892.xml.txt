 GHy Christen aert, Wt Godt wederghebaert, Syn eyghendom verklaert, Ter saligher welvaert Ghespaert // door zijn handt krachtigh, Int gheloove waerachtigh, Eendrachtigh // blijft vergaert, Den besten pandt bewaert. Bewaert den pant, En zijt voorsienigh, want Daer zijn aen elcken kant Bedrieghers voor de handt, Niemandt // u en verdoove, Verleyde noch en roove T'gheloove // uyt u verstandt, Blijft daer in vast gheplant. Gheplant blijft vast, In liefd' en vreed' opwast, T'herte niet en belast, En sorght, suypt noch en brast, Verrast // sal zijn den traghen, En in stucken gheslaghen, Met plaghen // aenghetast, Dus op 'sHeeren dagh past. Past op den dagh, Die naeckt sonder verdragh, Iae die Enoch voorsagh Al langhe voor Noach, Gheklagh // weenen en suchten Wert dan al sonder vruchten, Vluchten // ydel aenslagh Tis nu tijt dat elck magh. Elck mach tis tijt Nu ghenadigh respijt, Om te ontvlieden wijt T'sweert, dat tweesydigh snijt, Dus quijt // zijnde van sonden, Maeckt dat ghy t'allen stonden Bevonden // wacker zijt, Ghewapent tot den strijt. Den strijdt soo vecht, Dat ghy al t'quaet afleght, De sonde is onrecht, Wiese doet is haer knecht, Ghehecht // aen 'sdoodt verseeren, Hierom moetmen omkeeren, En leeren // soo Schrift seght, In het quade zijn slecht. Zijn slecht int quaet, Maer proeft en gade slaet, Volkomelijck verstaet Gods wil' en goeden raet, V daet // woort, en gheneghen, Wilt in als overweghen, Teghen // t'eeuwighe zaedt, Int goet altijts voortgaet, Gaet voort int goet, Wandelt in deuchden vroet, Doodt lust van vleesch en bloet, Arghert u handt oft voet, Soo doet // na de Schriftuere, Dat 'tdeegh niet en versuere, Maer puere // reyn en soet, Sy ghelijck wesen moet. 'tMoet wesen, ghy, Ick, yeghelijck wiet zy, Niemant en mach voorby Den rechterstoel Christi, Maer moeten van ons leven Werck en woort daer beneven Gheven // rekenschap daer, En 'twerdt al openbaer. 'tWerdt daer al naeckt En openbaer ghemaeckt Wat ghy heymelijck spraeckt, Dus wie ghy zijt dan waeckt, Smaeckt // Gods rechtveerdigh wesen, En goetheyt uytghelesen, Na desen // schickt u meest, Hoopt soo wel als ghy vreest. Vreest oprecht Godt, En houdt al zijn ghebodt, Laet dit hier dienen tot Een hooftsommigh beschot, En 'tslot // van alle Boecken, Voorder t'ondersoecken Roecken // en wilt niet meer, Buyten Schriftuer en leer. 