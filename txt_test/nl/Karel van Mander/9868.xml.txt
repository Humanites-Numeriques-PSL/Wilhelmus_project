 WIe komt, wie komt, wie komt daer van Edom, Van Bosra met roode kleeren, En treckt verciert in eeren? Ick bent ick bent, ick bent u Bruydegom, Die gherechticheyt can leeren, En helpen uyt verseeren, Mijn kracht is daer toe groot: Maer waer van is soo root 'tGhewaedt aen dijne leden? De Wijn, de Wijn, de Wijn-persse ter noot O Syon, tot uwer vreden, Heb ick ghetreden. Daerom, daerom, daerom wil ic mijn lant En mijns Vaders huys verlaten, Mijn eyghen leven haten, Komt my, comt my, comt my ter rechterhant Inwendigh verciert by maten Met gulden schoon cieraten, Op u mijn herte rust, V schoonheyt my ghelust, O vriendt of ghy met monde Van my, van my, van my mocht zijn ghekust Onbeschimpt, en u eens vonde Buyt 'sWerelts ronde. De wacht, de wacht, de wachters vander stadt, Als sy my vonden, haer slaghen Moest ick verdraghen, Vreest niet, vreest niet, vreest niet, maer uwen schat, En kleeders om my behaghen, Bewaert voor 'svyants laghen, V wederstrijders fel Naeckt droefheyt en ghequel Maer ghy sult eeuwigh wesen Met my, met my, met my in vreden snel, Als ghy sult zijn verresen, Troost u in desen. Ten waer, ten waer, ten waer, o Prince soet, Dat ghy my troost inwendigh, Soo waer ick seer ellendigh, Hebt een, hebt een, hebt eenen goeden moedt Ghelooft gheen bespotters blendigh, Die loochenen behendigh Mijner toekomsten dagh, V lanckmoedigh verdragh Tot mijn saligh welvaren Ick wel, ick wel, ick wel rekenen mach, Wilt tot u openbaren My wel bewaren. 