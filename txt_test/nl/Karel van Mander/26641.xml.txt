 BOrghers Ierusalems vermaert Wilt altijdt bidden ende waken, Zijt mannelijck, uwe Stadt bewaert Datter gheen dieuen in en gheraken, Die daer verderuen, branden en blaken, Wilt u opmaken, vliedt sulck dangier: O Heere, nae u ist dat wy haken, Helpt ons uytblusschen dat quade vier. Als desen brandt begonste eerst, Hy wierdt door een cleen vyer ontsteken, Door't werck van eenen stouten gheest, Als Nabuzaradan vol boose treken, Die in Ierusalem quam ghestreken, Hy dede breken, de mueren sterck, Daer by mach desen wel zijn gheleken, Hy soeckt te doene dat selue werck. Dat werck dat Satan heeft ghesocht, Dat was om Eua te verleyden, Die Christus met sijn bloet heeft ghecocht, Soo ons Petrus gaet verbreyden, Daerom gaet Satan netten spreyden, En stricken leyden, aen Zion tem, Maer en laet ons van Christum niet scheyden, Hy heeft dat eeuwich leuen by hem. Och Heere, aenhoort Zions clagen groot, Veel Borghers staen elckander teghen, Veel zielen worden verslaghen doot, In der vreden-stadt is twist bedeghen, De Helden zijn den schildt afghesleghen, Hebben vercreghen des doodts fenijn, Kiesen haer seluen duyster weghen, Als dwalende schapen in de woestijn. Menich slecht schaepken wordter verruckt Die int ghelooue schipbrekinghe lijden, Daer door wordt Zion seere verdruckt, Dat uyt haer seluen Mannen uytglijden Die daer verkeerde leere belijden: Wilt sulcke mijden, nae Schrifts vermaen, Daer sullen in de laetste tijden Seer veel valsche Propheten opstaen. Valsche Propheten comen nu voort Onder de Menschen kinderen teere, Maken verstooringhe en discoort, Versaken de heylsame leere: Ontfermt u ouer Zion, O Heere, Datse in haer leere, blijft ongheschent: Vrienden ick dit van u begheere, Blijft vast op Zions fundament. Want veel draeywinden int Aerdtsche dal Sullen dat huys menichmael bewaeyen, Valsche Propheten, sonder ghetal, Die de waerheyt in leughens verdraeyen: Maer laet ons altijt op den Gheest zaeyen, Wy sullen maeyen, des leuens vrucht, Laet u met Menschen vernuft niet paeyen, Dat ghy hier naemaels niet en versucht. O Heere, ontfermt u ouer Zioen, Bestelt haer wachters op de mueren, Die daer altijdt goey wachte hoen, Blasen trompet tot aller uren, Datter gheen Dieren, valsch int labueren, Meer en verschueren, uwe rancxkens teer, O Heere, laet ons troost ghebueren, Ghy cont ons helpen, en niemandt meer. Ghy waert die Israel bystont Als haer de slanghen hadden ghebeten, O Heere, maecktse nu oock ghesont, Die daer ghewont, zijn kranck en versleten: O Heer, en wiltse doch niet vergheten Die daer onweten, dwalen swaer, Dat sy gheen Verckens draf en eten, Maer wedercomen de waerheyt naer. Princelijck Godt, eeuwich regent, Helpt Zion dat veldt behouwen, Ons oock ghetrouwe arbeyders sent, Die altijdt timmeren end' bouwen Aen Zion schoon, O vrienden vol trouwen, Wilt vlijtich schouwen, alle dwalich schijn, Blijft by de waerheyt sonder verflouwen, Soo sult ghy hier naer salich zijn. 