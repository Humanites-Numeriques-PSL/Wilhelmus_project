 LOf met jolijt] Zy Godt ghebenedijt, Die onder het bevrijt Sijns Dienaressen zweert, Tot s'gheests profijt Nu gheeft den vrijen tijt, Die sijn kinders met vlijt Dickwils hebben begheert, Maer haren steert Steeckt hier de Slangh' onweert, Op dat verteert Al s'gheest eenicheyt, maer Noodich te mercken, ist Op die daer werken, twist, En te scheyden van haer. Anders t'ghebeurt Het soete wordt versuert, En het reyne besmuert, Soo wie dat twist begint, Is ghenatuert Als die den dam opschuert, En maeckt dat menich truert Die vreuchdich was ghesint: Haer woordt verslint Ghelijck den kancker int Lichaem, ende verwint Tot een verderuen swaer: Noodigh te mercken, ist, Op die daer wercken, twist, En te scheyden van haer. Aenghesien dat Op den verkeerden pat (Die duyster is, en glat) Doorens en stricken zijn, Vliedt Christen vat, Van daer, sulck tonghen blat Brenght uyt den quaden schat Voort doodelijck fenijn T'is niet al wijn Al heuet goeden schijn, Daerom op elck termijn Met open ooghen claer: Noodich te mercken, ist, Op die daer wercken, twist, En te scheyden van haer. Menich sprinckhaen Isser nu op de baen Hebbende aenghels aen, Steerten van Scorpioen, Waer sy die slaen, Die menschen steruen saen: Maer sy en moghen schaen Boomen noch cruyden groen, Sy loopen coen, En hebben moy fatsoen, Voor die niet en bevroen Haren oorspronck van waer: Noodich te mercken, ist, Op die daer wercken, twist, En te scheyden van haer. Een Beeste quam Die van de aerd' opclam, Hadde horens als t'Lam, End' als den Draeck sy sprack, Elck Schaepken tam Blijft by den Messiam, In den Olijuen stam, Eenen vruchtbaren tack Versterckt wat swack Is, draeght malcanders pack, In druck en onghemack, En weest niet wanckelbaer, Noodich te mercken ist, Op die daer wercken twist, En te scheyden van haer. Schuwen men moet Eenen Ketter onvroet, Als hy vermaent tot boet Is, een reys ofte twee: En niet en doet, Maer stelt hem teghen t'goet, Hem en comt gheenen groet Des vreeds, maer is alree Onder den wee Gheworpen in de Zee, Afghesondert int bree, By menich lasteraer: Noodigh te mercken, ist, Op die daer wercken, twist, En te scheyden van haer. Den Prince reyn Des vreeds, ons Capiteyn, Recht in der liefden treyn, Laet ons nu volghen, voort: Deessem vileyn Der Secten deech ghemeyn Wtvaghen, ende pleyn Doen na sijn heylich Woort: Op dat men hoort Sijn trompetten accoort Binnen die poort Van Ierusalem daer: Noodich te mercken, ist, Op die daer wercken, twist, En te scheyden van haer. 