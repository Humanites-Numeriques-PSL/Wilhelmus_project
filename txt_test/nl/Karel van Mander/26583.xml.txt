 GHy Israel, meucht wel Tot vreuchden zijn gheneghen, Van Pharaons fel, ghequel Zijt ghy, vry, en ontsleghen. Ontsleghen vry, zijt ghy, Door de roo Zee ghetreden, Al Sinay voorby Totdat ghesicht des vreden. T'vredich ghesicht, vol licht En claerheyt, bouen maten, Noyt stadt, soo dicht, ghesticht, T'blinckt al, mueren en straten. De straten fijn, gout zijn, En midden daer op gater Als Cristalijn, vol schijn, Soo reyn leuende water. Tot s'leuens reyn fonteyn Ghy dorstighe wilt drauen, Comt vry int pleyn, hoe cleyn, Om niet meucht ghy u lauen. Comt siet, om niet, gheschiet, Elck, melck, en wijn bequame, Daer vliet, verdriet, door't liedt, Ter eeren t'Lam eersame. Eere sy t'Lam dat nam S'weerelts misdaden, gheladen Op s'Cruycen stam, en quam Als broot, om elck versaden. Dit Hemels broot, minjoot, De weerelt t'leuen, can gheuen, Noyt troost soo groot, de doot En vloeck heeft hy verdreuen. Prince bewaert, en spaert V Bruyt, gheeft haer victory, Die seer beswaert, nu baert, Brenght haer, hier naer, in glory. 