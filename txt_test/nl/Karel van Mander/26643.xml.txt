 VRienden wilt onderscheyden T'licht uyt de duysternis, En wilt u soo bereyden Nae Gods woorden ghewis: Want menich valsche Prophete fris Opghestaen is, En laet u niet verleyden Van den Antichris. Maer neemt doch een exempel Wat Israel seyt voorwaer, Hier is des Heeren Tempel, Des Heeren Tempel is daer, En volghden soo haer Afgoden naer, Menschen-jocken swaer, Niet sonder vlecke oft rempel, Maer seer onclaer. Sy vergaten Godt haer Vader, Haer Hooft en Capiteyn, Die haer gaf allegader Schoon water uyt harde steyn: En groeven haer stinckende putten gemeyn Sonder water reyn, En verlieten de Fonteyn-ader, T'welck is Godt alleyn. Sy hebben haer begheuen In de zeden der Heydenen bot, Den Propheet heeft gheschreuen Elcke stadt hadde sijn Godt, En ouertraden soo Gods ghebot, Maer wierden bespot, Als sot, uyt t'landt ghedreuen, Kiest een beter lot. Maer Adams boos' natuere Is altijdt tot quaet ghesint, Anders dan de Schriftuere Soo menichmael ontbint: Maer wie dat quade vleesch verwint Worden als een kint, Gaen in ter rechter deure, Het eeuwich leuen vint. Maer desen wegh te gane Is menich herte te hooch, Blijven int duyster stane, Tot licht en is gheen pooch: Want dat Serpent dat Eua bedrooch, En leughens looch, Dat is noch op de bane Met veel schoon vertooch. Maer het sal haer wel ghelucken, Die doen, soo Paulus seyt, Maer vleesch hier t'onderdrucken In Gods ghehoorsaemheyt, En versiert staen met haer bruylofts cleyt, Als den Heere scheyt De Schapen uyt de Bucken Door sijn Majesteyt. Dat ghy sonder verstooren Sult hooren sijn stemme soet: Comt hier mijn uytvercoren, Besit mijn Rijcke goet: Maer dan sal hy dat quade ghebroet In den helschen gloet Smijten met grammighen tooren Onder sijn voet. Vrienden laet ons mercken, En gaen door desen wegh smal, Dat wy tot ons verstercken Doch wesen van't vrome ghetal: Want Christus sal comen met groot geschal Hier int Aerdtsche dal, Elck loon nae sijne wercken Dan ontfanghen sal. Die dan wil gaen int leuen Om eeuwich salich te zijn, Moeten haer hier begheuen In de weghen des Heeren diuijn, Die werden alsdan bevrijdt van pijn, Die den Medecijn, Fijn, soecken hier beneuen Sonder veynsden schijn. Op dat onse voyage Met coragie, worde volent, Hier doende, ons pelgrimagie, Om gagie, in s'Hemels tent, Hier reysende door dees weerelt blent, Doch ongheschent: Want in dees wilde bosschagie Is menich boos Serpent. Serpenten ende Slanghen Vonden oock Israel, Die haer niet om verstranghen Brochten in s'doodts ghequel, Om datse den Heer deur boos opstel Waren rebel: Maer die den Heere aenhanghen Die bewaert hy wel. Och vriendekens ghetrouwe, Vreest Godt tot allen tien, Ghy sult verdriet noch rouwe, Noch gheen benouwe, lien: Maer die weer nae Egypten vlien, Haer sal druck gheschien: Maer ghedenckt Loths huysvrouwe, En wilt niet omme sien. Maer als ghetrouwe knechten Laet ons houden goe wacht, Dat Gods ghebodt en rechten By ons is hooghe gheacht: Maer die verblindt zijn van de nacht, Vallen in de gracht: Godt die sal teghen hen vechten Met sijn zweerdt onsacht. Prince, laet ons uyt minnen Verwinnen de Weerelt groot, Met die vernieut van binnen, Bekinnen, de waerheyt bloot, Dat wy, doch vry, wesen ter noot Van de tweede doot: Godt die beware u sinnen In Christo minjoot. 