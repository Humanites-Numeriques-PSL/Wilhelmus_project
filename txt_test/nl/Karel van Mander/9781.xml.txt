 O Broeders, u vermanen wy, Als mede-helpers ghy, Dat niet vergheefs en zy Aen u Gods groote ghenade, In den aenghenamen tijdt, hy V heeft verlost, en by Ghestaen, als dat ghy vry Zijt van der zonden schade, En siet, tis nu den dach Datmen saligh worden mach, Iae daer toe seer bequaeme Eenen tijdt aenghename. Maer Broeders, en laet ons niemandt Erghernis gheven, want Onsen Godsdienst playsant Mochtmen daer door misprysen, Hierom laet nae 'sGheests verstandt. Wat wy nemen ter handt, Ons wel aen elcken kant, Als Dienaers Gods bewysen, Met verduldicheydt groot, In droefheydt en in noot, In angsten, en in slaghen, Ghevangenissen oock verdraghen. Laet ons bewysen alle bescheydt, In oproer en arbeydt, Waecken, vasten, kuysheydt, Kennis, lanckmoedigh wesen, Vriendelijck zijn elcken bereydt, Al in den Gheest planteyt Die men recht heyligh seyt, En in liefde ghepresen, Ongheveynsdelijck gaen voort, Al in der waerheydts woordt, En in der kracht divijne, Die Godt hier gheeft de sijne. Door wapens der gherechticheydt klaer, Ter rechter handt oock daer Ter slincker handt hier naer, Door eer, door schande, ende Door goet en quaet gherucht eenpaer, Als die verleyders maer Nochtans bevonden waer, Gherekent onbekende, Nochtans bekende fijn, Als die gheacht oock zijn Altijdts in 's doots aenkleven, Hoewel wy nochtans even. Als ghekastijde met verdriet, Nochtans ghedoodet niet: Als volck dat treurigh siet, Nochtans altijdt verblyden: Een arm hoopken hier bespiedt, Daer nochtans door gheschiedt, Rijckdom nae recht bediedt Aen velen t'allen tyden, Wy zijn gheacht, als dat Wy niet en hebben wat, Nochtans wordt, soo wy weten, Alle dinck van ons beseten. 