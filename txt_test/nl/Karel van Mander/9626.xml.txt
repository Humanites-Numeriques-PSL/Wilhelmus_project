 ALs men aent reyn eersame Lichame, Christi net, Wil wesen ten betame Een aengename, let, Het, is al eerst van noode Van doode, wercken met moet Doen boet, dan van den broode Crijght men een smake soet. Godts woort seer soet van smaken Can maecken, fraey ghesont De ziel in alle saken, De spraken, uyt Godts mondt En kont, ghy niet verwerven, Sterven, die sonde vry Moet ghy, u lusten derven, Doen dat Godts wille zy. Godt wil dat elck hem wende Wt blende, weghen glat, Op dat elck met amende Kende, de waerheyt plat, En dat, elck generalich Salich, soude zijn, want Hy sandt, ons principalich Daerom zijn liefste pandt. T'lief pandt, zijnen Soon eenich, Int weenigh, dal hy quam, Als een Dienstknecht verkleenigh, Dit eenigh, suyver Lam, Dat nam sWerelts misdaden, Gheladen op hem ghetast: Gheen last, en mach ons schaden, Ghelooven wy hem vast. In't gheloove verstijven, Beklijven, moetmen eest, In Christus woorden blyven, Dryven, sal dan Godts Gheest, Maer waermen vreest, t'berenschen, Der Menschen wanckelbaer, Volkomen naer, Godts wenschen En is gheen liefde daer. Maer daer de liefd' opspruyten Met haer virtuyten, sal, Daer moet de vreese buyten Besluyten, wat Godt beval, Can liefde al te gader, Den Vader, de liefde is, Door Christum ons ontlader Gheopenbaert ghewis. De liefde is wel te prijsen, Bewijsen, moet men haer, Met werck in verjolijsen, Doen rijsen, vyerich claer Maer, die de liefde valen, Die dwalen, ongestilt, Godt wilt, dat wy betalen Sijn groote liefde milt. Liefde moetmen besteden, In vreden, soo 't behoort, Aen Gods ghehoorsame leden, Die treden na zijn Woort, En voort, aen yeghelijcken, Dat blijcken, mach daer by Dat wy, sonder afwijcken, Zijn broederen Christi. Christen Broeders wilt bouwen, Door 'sGheests bedouwen, schoon, Werpt niet wech u betrouwen, Aenschouwen, wilt den loon, De Croon' wert u ghegheven, Bekleven, sal Godts knecht, Den rechtveerdighen leven Sijns gheloofs, soo Schrift seght. De Schrift seght goederhandigh, Soo wie vailjandich, hier, Blijft tot den eynde volstandigh, Brandich, int liefden vyer, Sal schier, ghegheven wesen, T'ghepresen, saligh lot, Voor slot, vrienden, midts desen, Blijft al bevolen Godt. 