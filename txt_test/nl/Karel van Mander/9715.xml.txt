 HY kusse my met sijns monts kus divijn Want u borsten zijn // lieflijcker dan Wijn, Soo datmen riecket uwe salve goet, Salf uytghestort, is uwen Name soet, Ende dit doet // dat u de meyskens minnen, Treckt my na dy, dat wy loopen beginnen. Den Koninck leydet in sijn Kamer my, Wy verblyden ons, over u zijn wy Vrolijck, daer by // soo dencken wy eenpaer Meer om u borsten, dan om den wijn claer Ia sy algaen // die daer vroom zijn bevonden Beminnen u nu, ende t'allen stonden. Swart ben ick, maer seer lieflijck ende jent O ghy Dochters Ierusalems bekent Ghelijck de Tenten Kedar schoon gestaen, En die Tapijten Salomo: maer saen My doch niet aen // en siet, overmits desen Dat ick dus ben geworden zwart int wesen. Want soo verbrant heeft my der Sonnen vlam, Mijns moeders kinderen zijn op my gram, Der Wijnberghen-bewaerder vermaert Was ick gestelt, maer niet heb ick bewaert Mijnen Wijngaert, die my wel was bevolen Die mijn Ziel bemint, segt my doch onverholen: Waer ghy weydet, ende' in den middagh rust, Op dat ick niet en moet gaen met onlust Herwaert en derwaert, ende komen vry Die kudden van uwe ghesellen by, O schoonste ghy // kendy, om u beklijven, V selven niet, o ghy schoonste der Wijven? Soo gaet henen uyt, ende volghet naer Die voetstappen al van die Schapen daer, By den huysen der Herderen weydt dijn Bocken aldaer, ick ghelijcke u mijn Vriendinne fijn // al na mijn welbehaghen, Mijn reysich getuych, twelck is aen Pharaons waghen. V wangen lieflijck in den spangsel staen, Oock uwen hals in die keten ghedaen, Wy willen u maken spangsels vergult, Met silveren puckelkens menighvult, Doen met ghehult // den Koninck herwaert keerde, Mijnen Nardus soet haren reuck vermeerde. Een bosselken Myrrhe is my mijn vrient, D'welck hangt tusschen mijn borsten, daert wel dient: Mijn vrient die is een Druyven-koffer my Al in die Wijngaerden tot Engeddy: Vriendinne gy // zijt schoone nae 'tbetoogen V ooghen zijn ghelijck der Duyven oogen. O mynen beminden vrient autentijck, Ghy zijt schoone, schoon en lieffelijck, Ons bedde dat groenet seer menighfout, Ende die balcken aen ons huys ghebout, Zijn Cederhout // end' al by u addresse, Zijn oock al onse latten van Cypresse. 