 SIet mijn vriendinne ghy zijt schoone, Siet ghy zijt schoon, u ooghen claer Zijn als Duyven ooghen ydoone, Tusschen u vlechten, uwe hayr Is als een schaer van Geyten gheschoren, Op den bergh van Gilead fijn, End' uwe tanden uytvercoren Ghelijck een kudde Schapen zijn. Die van den wasschen comen gheresen Al met besneden wolle soet, Daer gheen onvruchtbaer is in desen, Maer draghen al tweelinghen goet, V lippen zijn seer wel gheleken Een rozijnverwich snoer schoon root, V reden in al dijn uytspreken Die is oock lieffelijck minioot. V wanghen zijn tusschen u vlechten Ghelijck den Granaetappel-schael Uwen hals is ghelijck, ten rechten, Den torre Davids principael, Met borstgheweer ghetemmert crachtich, Daer duysent schilden hanghen aen, End' allerhande wapenen machtich, Van stercke Helden wijdt ontdaen. V twee borsten om wel begloosen, Zijn als twee jonghe Rheen bekent, Tweelinghen, die onder de roosen Weyden tot dat den dach present Koel werdt, end' dat de schaduw' wijcke, Ick wil tot den Myrrden bergh gaen, Ende met eenen van ghelijcke, Tot den heuvel des Wieroocx saen. Schoone zijt ghy in aller maniere, Mijn vriendinne, gheen vleck en is Aen u, mijn Bruydt reyn goedertiere, Comt van Libano comt ghewis, Van Libano gaet in, wilt treden Van der hooght, Amana u pooght, Te comen hier by my in vreden, Van Senir ende Hermon die hooght. Van die woonsten der Leeuwen comen Wilt, ende van die berghen ruyt Der Leopaerden, my ghenomen Hebt ghy, o suster lieve Bruyt, Dat hert, met u ooghen eene, Ende met een halsketen dijn, Hoe schoone zijn u borsten reene, Suster ende lieve Bruyt van mijn. V borsten lieflijck zijn te loven, Al meer dan wijn, den reucke fijn Van uwer salven gaet te boven, Alle de Cruyden die daer zijn, V lippen mijn Bruyt soo my lustet, Die zijn als hennichseem, het welck Druypet, onder dijn tonghe rustet Oock soeten heunich en melck. V cleederen oock reucke gheven, Ghelijck Lebanon t'aller tijdt, Mijn suster lieve Bruyt verheven, Eenen besloten hof ghy zijt, Een besloten ader fonteynich, Eenen put toegheseghelt past, V vrucht is als een lusthof pleynich, Daer alle edel vrucht in wast. Die appelen al van Granaten, Cypren, Nardus een groot deel, Nardus met Soffraen in staten, Daer toe noch Calmus en Canneel, Met allerleye Wieroockboomen, Myrrhe ende Aloe overvloet, Met alle beste cruyden int stroomen, Ghelijck een hof-fonteyne soet. Even ghelijck als een fonteyne Des levenden waters, die daer Nederwaert vloeyen bin den pleyne Van Libano schoon ende claer: Rijst Noordenwint, ende comt Zuyden Wint, end' waeyt sonder uytstel, Door mijnen hof, op dat sijn cruyden Al tsamen moghen druppen snel. 