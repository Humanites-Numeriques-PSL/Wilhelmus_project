 DEn Somer in saysoene Ons comende seer naer, Sien wy met vreuchden coene Den Vijgheboom vruchtbaer Alsdan uytschieten groene Spruyten en bladers: maer Broeders in desen doene Neemt dees parabel waer: Christus ons Middelaer, Het groen hout vol virtuyt Sal met Basuynen claer D'Enghelen seynden uyt: Dan sal t'gheluyt Volcomen wesen vry Tot die Cantijcke Bruyt, Den Winter is voorby. Den Mey-tijdt is voorhanden, Blommen en voghel-sanck, In ons nieuwe Landen, Is duysent Iaer onlanck, Vriendinne wilt opstanden, Neemt tot mywaerts den ganck, Maer blijft daer, mijn vyanden Tot mijner voeten banck. Och wat een troost ontfanck Sal haer gheschieden soet, Al die nae s' Heeren danck Hebben ghearbeydt vroet: Want sy die goet Alhier hebben ghedaen, Sullen met vreuchden vloet Tot den leuen opstaen. Dat werdt om haer verfraeyen Den Somer-oogst seer schoon, Die hier in tranen zaeyen, Sullen dan haren loon Sonder ophouden maeyen Eeuwighe vrucht ydoon, Als de Sonne met raeyen, Sal blincken elck persoon, Daer in haers Vaders troon, Werdt haer ghegheuen fijn Een schoon bloeyende croon Vergaend' in gheen termijn, Den nieuwen wijn En alle vruchten daer, T'sal al ten besten zijn Milde gheschoncken haer. Die haren Acker bouwen, Die crijghen vlucht planteyt, Broeders die Godt betrouwen, Zaeyt nu gherechticheyt Sonder eenich verflouwen, Weet dat uwen arbeyt V niet en sal berouwen, Den loon is u bereyt, Al wat ghy hebt verleyt Werdt u vergolden van Die dat heeft toeseyt, En niet lieghen en can Weest Broeders dan Verduldich, niet en sucht, Maer als den Ackerman Verwacht de dierbaer vrucht. Die van't coude vertsaghen Sonder ploeghen subijt, Sullen noch wel beclaghen Haer traecheyt ter ontijt, In de schoon somer-daghen, Als ander met jolijt Haer schoouen t'samen draghen Sullen sonder profijt Bedelen hier int crijt: Dus Broeders, op den Gheest Te zaeyen neerstich zijt, Acht gheen vervolgh tempeest, Want die vreest Voor den rijm schromen al, Die sneeu noch aldermeest Haer ouervallen sal. Bevolen blijft den Heere, Die trooste in verdriet Alle sijn leden teere, Die doen nae sijn ghebiet, Schout alle valsche leere, Broeders, want hy doch niet En zaeyt, te gheenen keere Die op den windt acht yet, En die op wolcken siet, En maeyt oock niet ter noot: Dus en wijckt niet als riet, Maer volherdt tot der doot, Dat ghy seer groot Des landts goeden met vreucht, Naemaels in uwen schoot Eeuwich ghenieten meucht. 