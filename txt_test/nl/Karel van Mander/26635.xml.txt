 Die ist die daer langhe wil leuen, En oock nae goede daghen staet? Die dwingh sijn tongh hier beneuen, Sijn lippen van den boosen praet: Want als dat roer wordt quaet, Dat schip seer haest vergaet. Dat roer der tongen moeten my dwingen, Iacobus seyt, t'is een cleen lit, Maer sy beschickt wel groote dinghen, Ghelijck ghy vrienden alle wel wit: By haer doch niet en sit, Soo en wordt ghy niet besmit. De quade tongen mach men wel schuwen En altijdt vooren wesen verbaest Daer sy behoorde op't voncxken te spuwen, Is sy ghesint, en daer in blaest: Hoe seer datse raest, Den vrede niet en naest. Daer zijnder met groote ghetallen, Ghelijck dat ons Syrach bediet, Door de scherpte van het zweerdt gevallen, Maer nerghens nae, soo vele niet: Als door de tonghe siet, Haer als een slanghe vliet. Soo waer de quade tonghen commen, Daer breeckt terstont der vreden bant, Want sy verstooren Vorstendommen, En drijft de lieden uyt haer lant: Oock steden vast gheplant Breeckt sy aen elcken cant. Die by de quade tonghen blijuen, Die moeten wesen int ghetreur, Want sy verstoot oock redelijcke wijuen Die goede vriendschap hadden puer, Wt list berooftse huer, Dat haer is gheworden suer. Een quade tonghe heeft lust daer binnen, Waer datse maken can ghesloor, Men can nemmermeer ruste ghewinnen Die quade tonghen gheeft ghehoor, Vol twist is haer contoor, Elck wacht hem wel daer voor. Die geesselen die doen oock weenen Wanneer daer comen stramen root, Een quade tonghe die breeckt beenen, En alle dinghen in stucken hoe groot, Want haer plaghe is bloot, Bitterder dan de doot. De Mensche is wel in groot quelle Die de quade tonghen besoeckt, Haer quale is ergher dan de Helle, Want sy altijdt int quaet vercloeckt, Om datse niet en roeckt Is sy van Godt vervloeckt. David heeft den Heere ghebeden, Op dat hy mochte wesen bevrijdt Van quade tonghen hier beneden, Sy is ghelijck een zweerdt dat snijdt: Wilt ghy haer wesen quijt, Vreest Godt ghebenedijt. Den achterclap niet om verstranghen Hebbender vele int herte gheprent, Door dien dat sy't soo lieflijck ontfanghen, Comen vele in swaer ellent: Want achterclap bekent Is twistens fundament. Maer stellen stuer ghesichte daer teghen Alsse u wat aenbringhen wilt, Den Noorden windt verdrijft den reghen, Sy heeft een groot behaghen daert schilt, Ghelijck ons Syrach milt, En Iacobus niet en hilt. Een quade tonghe can haer soo wenden, Sy is veel scherper dan een roe, Om haren Naesten heymelijck te schenden, Daer van en wordt sy nemmermeer moe: Maer doet doch als de vroe, Sluyt vast u deuren toe. Het mach de menschen wel verdrieten Die ontrent qua tonghen zijn, Want sy doet dickwils bloet vergieten, En brenght veel menschen int ghepijn: Sy is, verstaet wel mijn, Vol doodelijck fenijn. Een quade tonghe is seer mishandich, Hoe qualijck canse worden ghesust, Sy is ghelijck een vyer seer brandich Dat van hem seluen niet en blust, Daer in heeft sy groot lust, Wiese can maken ontrust. Een quade tonghe in Landen en Steden Is ouer al wel uytghebreyt, Want quaet gheclap verderft goede zeden, Daer deur veel Menschen worden verleyt: Want achterclap planteyt Schijnt nu te wesen waerheyt. Prince wilt u tonghe wel bewaren, En blijft in Gods vreese met vlijt, S'en sal u herte niet beswaren, Staet ghy haer teghen in den strijt: En schickt u nae den tijt, Den Heere bevolen zijt. 