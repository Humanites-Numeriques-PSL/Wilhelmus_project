 BReect uyt, en roept verblijt in u gespan Ghy die den man Christum nu hebt, waer van V zijn gheholpen can, In vruchtbaer wesen, Syon ghepresen, Ghy die daer komt van boven, Wt 'twater reyn des Euangelijs woort, En den gheest voor // och wilt doch soot behoort, Van dees wedergheboort Den Vader loven. Een Vader van die ghelooven bequaem, Heeft Abraham Inde Schrift zijnen naem, Maer self is Godt eersaem Van al te gader, Den rechten Vader, Abraham heeft ghekreghen, Dobbel spelonck, en daer begraefde hy, Begraven ghy, zijt int Doopsel Christ, Wedergheboren vry, En nieu bedeghen. D'Eerste geboort uyt Adams vleesch en bloet En is gheen spoet Ter salicheyt, men moet Herboren worden vroet, Hemelsch gheneghen Moyses versleghen Heeft, en begraven mede D'Egyptenaer, die den Israelijt So sloegh uyt nijt, dus ghy verwinnigh zijt T'vleesch, dat den gheest bestrijt In zwaer onvrede. T'Egypten in dat doncker Rijck veracht Ter middernacht D'eerste gheboorte onsacht, Is worden omghebracht, Dus van ghelijcken Ghestorven blijcken Moeten svleeschs qua kostuymen, Van Adam oudt den aengheboren aert, En wederbaert, moeten wy metter vaert sWerelts lusten vermaert, Egypten ruymen. Maer al zijn wy door t'roode Meyr gegaen, Al is voldaen Voor Adam, noch volstaen Moetmen op s'levens baen, In veel beproeven, Sonder verdroeven Den Gheest niet murmureren, Korahs aenhang, en Balaams bedrogh, Veel strijdens och, en aenvecht isser doch, Eer wy ten laetsten noch T'Iordaen passeren. Maer doch voorby zijnde des oordeels vliet Dan en gheschiet Meer gheenderley verdriet, Int nieuwe landt wy, siet, In vrede rusten, Ons mach wel lusten Naer d'eeuwighe schoon erven, Om drincken van 's levens fonteyne soet, Dit hooghste goet, en rijckdom overvloet Te krijghen, hope doet Ons troost verwerven. De meeste vreucht, groot boven onse gis, Dat werdt ghewis, Godt sien ghelijck hy is, En hebben zijn kennis, Soo hy ons allen Kent, noyt ghevallen En ist in ons ghedachten, Wat vreucht te sien wert in Gods claer aenschijn, Al t'Aertsch ghepijn, mach niet geleken zijn By die heerlijckheyt fijn Die wy verwachten. 