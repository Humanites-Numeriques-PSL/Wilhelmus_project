 ISt dat wy nae den wille des Heeren Wt Egypten zijn ghegaen, En laet ons doch niet wederkeeren Ghelijck als Israel heeft ghedaen, Of het soude ons ziele schaen, Laet ons lieuer met groote pijne Hier gaen door dese Woestijne, Soo sullen wy de eere ontfaen. In dat beloefde Landt werdt vrede Voor die daer zijn van't ghetal, Ende dooden haer Aerdtsche leden, End' aflegghen de boosheyt al, Ende die gaen door desen wegh smal, Daer Matthei heeft af gheschreuen, Die daer leeft tot t'eeuwich leuen, Wel die daer in comen sal. Zijn wy nu op desen wegh nouwe Afghescheyden van den breen, Laet ons niet doen als Loths huysvrouwe Die uyt Sodom was ghescheen: Godes ghebodt achte sy cleen Als sy uyt Sodoma was gaende End' omme sach, bleef sy daer staende Verandert in eenen soutsteen. Merckt wat den Man Gods gheschiede Die van Iuda nae Bethel Ginck, en al wat hem Godt ghebiede Dat wiste hy te male wel: Want dat was des Heeren bevel: Ghy en sult, wilt dit ghedincken, Gheen broodt eten, noch water drincken, Noch desen wegh keeren snel. Den man Gods ginck henen met lusten, Tot Bethel toe in de stadt, Maer als hy weder quam ginck rusten, Want hy wierdt op den wegh mat Daer hy onder een Eycke sat, Quam hem aen een valsche Prophete, En seyt ghy moet met my gaen eten, Godt die heeft beuolen dat. Den Man Gods met hem wederkeerde, En hy verliet dat Godt gheboot, En ded' dat den Prophete leerde, Hy at, van dat, verboden broot, Maer corts daer naer in grooten noot, Daer hy quam al op den weghen, Heeft hem eenen Leeu versleghen, Dat hy bleef ter stede doot. Die nu handt hebben ghesleghen Aen den ploech, en omme siet, En wijcken van des Heeren weghen, Haer naeckt een eeuwich verdriet, Siet, dat u sulcx niet en gheschiet, En wilt een yeder niet betrouwen, Of ghy comt in groot benouwen, Het leeft noch, dat Eua verriet. Satan ginck Gods woordt controleuren, En Eua anders bedien, Soo men aen Eua sach ghebeuren, Can noch hedens daeghs gheschien: Want daer al in de laetste tien Valsche comen, die arbeyden, En sullen der vele verleyden, Maer my moeten sulcke mien. Gheen vreemde stemmen en mach men hooren Dan den Herder delicaet, Want hy is ons ghetreden vooren, Wel dien mensch die hem nae gaet, En volghen sijnen goeden raet, In die reyn wedergheboorte, Gaen soo door die enghe poorte, Die werden bevrijdt van't quaet. Laet ons nu vast op dese bane Blijven al ons leuen lanck, Om den smallen wegh te gane, Nae des Heeren wille en danck: Wy en moghen niet wesen manck, Op dat al onse voyagie, Hier doende onse pelgrimagie, Niet en is verloren ganck. Verloren ganck, om cleen beloonen, Gheschiedde Israel: want Van ses hondert duyst persoonen En quamer maer twee int landt, Om datse door haer boos verstandt Teghen Moyses murmureerden, En den Heere seer temteerden, Daerom quamen sy tot schandt. Prince, dit is ons een figuere, Soo Paulus maeckt bekent: Op dat wy tot gheener ure Tot dat quaet en zijn ghewent, Op dat wy blijven ongheschent, Waren wy jent, door de Iordane, Die wy noch hebben te gane, Soo waer onsen strijdt volent. 