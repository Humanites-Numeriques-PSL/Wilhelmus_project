 MIjn vriendt com' in zijns lofs besluyt En ete van zijn edel fruyt, Van zijn edel vruchten gheresen: Ick kom' mijn suster, lieve Bruydt, In mynen hof vol van virtuyt, Mynen myrrhe hebb' ick gelesen, Met al myne kruyden int wesen, Ick hebbe van mijnen seem by desen Met mynen heunigh g'eten fijn, En gedroncken van mijnen Wijn, Met mijnen melcke ghepresen. Mynen beminden eet en smaeckt, Drinckt myne vrienden onghelaeckt Wort droncken, recht vernieut van sinne, Ick slape, maer mijn herte waeckt, Daer is de stem mijns vriendts volmaeckt Die aenkloppte uyt reyner minne, Doe my open lieve vriendinne, Mijn vrome suster en Duyvinne, Want mijn hooft is vol dauw eenpaer, En vol nacht druppelen mijn haer, Dus doet open en laet my inne. Mynen rock heb ick uytghedaen, Hoe sal ick dien weder doen aen? Mijn voeten die heb ick gaen dopen, En schoon ghewasschen, sal ick saen, Die wederom vuyl maken gaen? Mijn vriendt komt met zijn hant geslopen Door een hol, en voor sulck nopen Beeft mijn lichaem, dus om doen open, En in te laten mijnen vriendt, Soo stondt ick op wel gheingient, Mijn hand vanden Myrrhe dropen. Over mijn vinghers liepen my Die Myrrhen, aenden grendel vry, Aent slot, maer als ick met accoorde Mynen vriendt in liet, doe was hy Henen ghehaen den wegh voorby, Mijn Ziel ginck uyt na synen woorde, Sonder vinden, na hem ick spoorde, Ick riep, gheen antwoordt ick en hoorde, Des Stadts wachters my vonden snel, Sy hebben my gaen wonden fel, Ghelijck wreede verstoorde. Die wachters der mueren present Die namen my mijn sluyer jent, Dochters Ierusalems, ter trouwen Besweer ick u komt ghy ontrent Mijnen vriendt soo maeckt hem bekent, Dat is ligghe in groot in benouwen, Van liefden kranck, teer int verflouwen: Seght ons, o ghy schoonste der Vrouwen, Wat is voor ander vrienden doch V vrient, dat ghy aldus ons noch Besworen hebt voor elcx aenschouwen? Mijnen vriendt is wit ende root. Onder veel duysent sijns ghenoot En vindt men niet, derf ick uyt spreken, Sijn hooft is dat fijnste gout bloot, Sijn hayren zijn ghekrolt minjoot, Rave swart onbesweken, Sijn ooghen zijn seer wel gheleken Duyven ooghen aen water beken, Ghewassen klaer met melcke soet, Ghestadigh daer in overvloedt, Staende sonder ontbreken. Als Kruydthofkens vruchtbaer besproeyt Daer Apotekers kruyt in groeyt, Zijn de wanghen mijns vriendts eersame, Sijn lippen als roosen ghebloeyt, Daer druypenden Myrrhe uytvloeyt, Sijn handen zijn na den betame, Ghelijck gulden ringhen bequame Vol Torkoysen, en zijn lichame Dat is ghelijck als reyn yvoor Verciert zijnde nae toebehoor, Met Saphyren van grooter fame. Sijn beenen zijn gecompareert Marmor colomnen, ghefondeert Op gulden voeten, reyn van zede Sijn ghedaent, is onghesesseert Als Libanon ghexalteert, Als Cederen zijn kele mede, Die is soete vol lieflijckhede, Soodanigh een vol liefd', en vrede Is mynen vriendt, jae vry is hy Soodanigh een dochteren ghy, Al van Ierusalem de stede. 