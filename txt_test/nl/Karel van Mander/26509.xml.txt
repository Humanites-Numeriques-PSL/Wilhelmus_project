 REyn cleyne schaer, Mijn Bruyt eerbaer, ghepresen, En vreest u niet voor haer, Die hier en daer, Teghen u zijn gheresen Met oproer fel en swaer, Maer nae dien dat, mijn woordt is claer, End' mijnen pat, slecht ende plat, Blijft daer in, ghy sult wesen Een onuerwonnen Stat. Een Stadt ghy zijt Op eenen Bergh gheleghen Die men siet verr' en wijdt, En t'aller tijdt Veel vyanden u teghen Staen, door haet ende nijdt, Sy doen assout, belegh en strijdt, Maer niet en stout, merckt en aenschout, Hoe seer ick ben gheneghen Tot die om my betrout. Betrout, al ist Wat uyt u seluen Mannen Zijn opghestaen, met list, Makende twist Schadigher dan Tyrannen, Het zy wat Antichrist, Hoe different, Dat elck oock mist Het fundament, der waerheyt jent, Noch sy te samen spannen Al teghen u ghewent. Wendt u tot my O Princesse verheuen, Soo bliju' ick u oock by, Eeuwich sult ghy Met my, in vreuchden leuen Sonder tribulacy, Seer wel ghetoeft, Ghelooft dit vry, Maer ghy behoeft Te zijn gheproeft, Dus wacht u wel voor sneuen Wat noot dat u bedroeft. 