 EEnen gheboren blinden sat Die voor den Tempel aelmoes bat, Te Ierusalem, Iesus met sijne Iongheren Ginck daer voorby, die vraeghden hem. Meester, wie heeft ghesondicht, hy Oft sijn Ouders? hoe commet by Dat hy aldus Blindt is van Moeder gheboren? Daer op antwoorde haer Iesus: Hy noch sijn Ouders en hebben niet Ghesondicht, maer dit gheschiet, Op dat voorwaer Gods wonderlijcke wercken Aen hem souden zijn openbaer. Ick moet wercken, de wercken goet Van die my heeft ghesonden vroet, Soo lang alst dach Is, want den nacht sal comen Dat niemandt meer wercken en mach. Dewijl ick in de Weerelt zy, Ben ick dat licht der Weerelt vry, Op't Aerderijck Heeft den Heere ghespoghen, En maeckte van sijn speecksel slijck. Den Blinden smeerd' hy d'ooghen saen, En dedese hem wasschen gaen Tot Siloha Int water van den Vijver, Soo dede hy, en sach daerna. Doe spraken sijn ghebueren daer, En is dit niet den Bedelaer, Hoe siet hy dan, Sy twisten onderlinghe: Maer hy sprack dat hy was den Man. Hoe zijn u ooghen open ghedaen? Den Mensche Iesus quam ghegaen, Slijck maeckte hy, En besmeerde mijn ooghen, Nae sijn woordt ginck ick wasschen my. Sy vraeghden hem waer Iesus was, Hy en wist niet, op t'selue pas Ginghen hem siet Tot den Phariseen leyden, Want t'was op den Sabbath gheschiet. Die vraeghden hem oock van ghelijck, En als hy seyde, van het slijck En hoe hy sach, Smaet sy van Iesum spraken, Want hy verbrack den Sabbath dach. D'een seyde, hy en is niet van Godt, Want hy en doet niet sijn ghebodt. D'ander sprack coen: Hoe can een sondich Mensche Sulcke teeckenen ghedoen? Doe sy aldus hebben gheschilt, Vraeghden sy wat den blinden hilt Van Iesum maer, T'is (seyd' hy) een Prophete: Doe riepen sy sijn Ouders daer. Want de Ioden en wilden niet Gheloouen, dat het was gheschiet, Dat hy was blindt Gheboren, en worden siende, Sy vraeghden haer: is dit u kindt? Het is ons soon, dats ons ghewis, En dat hy blindt gheboren is: Maer hoe hy nu T'gheschichte heeft ghecreghen, Weten wy niet te segghen u. Maer vraghet hem nae u ghevoech, Want hy is nu al oudt ghenoech Te doen sijn woort: Aldus spraken sijn Ouders, Vreesende de Ioden verstoort. Want de Ioden hadden seer wreedt Besloten, wie Iesum beleedt Voor Christum dan, Die soude moeten wesen Daerom ghedaen in haren Ban. Tot den Mensch was noch haren keer, Segghende: gheeft Gode de eer, Want openbaer Weten wy wel dat desen Mensche maer, en is een sondaer. Oft hy een sondaer is oft niet, Daer van en weet ick gheen bediet, Maer een dinck blie Weet ick, dat ick te vooren Blindt ben gheweest, ende nu sie. Wat deed' hy u, op wat manier Deed' hy u sien? ick hebt u schier Daer stracx gheseyt, Alsoo dat ghy te vullen Wel hebt ghehoort het recht bescheyt. Wat wilt ghy't weder hooren fijn, Oft wilt ghy oock sijn Ionghers zijn? Sy vloeckten hem, Gaet: en zijt ghy sijn Iongher, Wy zijn Iongheren van Moysem. Wy weten wel dat Godt seer claer Met Moyses heeft ghesproken: maer T'is onghewis, Van desen niet met allen En weten wy van waer hy is. Dat is doch wel een wonder dinck, Dat ghy niet en weet sonderlinck Van waer hy zy, En dat hy wonderdadich De ooghen heeft gheopent my. Want wy wel weten met accoort Dat Godt de sondaers niet en hoort, Maer soo yemandt Godt vreest, en doet sijnen wille, Die verhoort hy aen elcken cant. Van dat de Weerelt heeft ghestaen, En heeft men niet ghehoort vermaen Dat yemandt saen Eenen blinden gheboren De ooghen heeft open ghedaen. Dus waer hy niet, van Gode siet, Hy en soude sulcx ghedoen niet: Sy spraken doen: Ghy zijt in zonden gheboren, En wilt ghy ons hier leeren coen? Sy stieten hem uyt: dit vernam Iesus, en als hy by hem quam Heeft hem ghevraeght: Ghelooft ghy aen Gods Sone? Wie ist, Heere? heeft hy ghevraecht. Ghy hebt hem ghesien onghemist, En die met u nu spreeckt, die ist: Hoorende dat, Hy sprack: Heer, ick ghelooue, Viel neder, en den Heer aenbat. Tot een oordeel in s'Weerelts pleyn, Ben ick comen, dat int ghemeyn Die niet en sien, Sien souden, end' de siende Self souden worden blinde lien. Dees redenen, en ander meer, Sprack Christus, vrienden, t'onser leer, Laet ons ghesticht In sijn gheboden blijuen, Soo wandelen wy in het licht. 