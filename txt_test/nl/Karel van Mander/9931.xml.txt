 HEylich, heylich, heylich Godt Heer almachtich Zijt ghy, ghy waert, ghy zijt, end' comt waerachtich, Prijs, eere, en cracht te nemen zijt ghy weert, Want door uwen wille, o Heer ghepresen, So heeft alle dinghen alsnoch sijn wesen Ghy hebbet al ghemaeckt so ghy't begeert. Leeu van Juda, ghy Lammeken Gods coene, Ghy waert weerdich, te nemen en t'ontdoene Den Boeck met sijn seven seghelen snel, Hierom is u dat nieuwe Liedt ghesonghen, Ghy hebt uyt allerley geslachten, tonghen, Volcken end' Heydenen, ons gecocht wel. Maer niet met goudt, maer al met uwen bloede, Ghy waert ghedoodt, end' hebt ons, tot voorspoede, Gode Coninghen en Priesters ghemaeckt, Wy sullen zijn Coninghen op der Aerden, Ghedoodde Lam, ghy zijt weerdich t'aenvaerden, Cracht, rijckdom, wijsheyt, sterckheyt onghelaeckt. Eer' ende prijs, end' lof zy u bysonder, Ghy in Hemel, op d'Aerde, en daer onder, Oock in der Zee, die creatueren zijt, Ghy moet die op den stoel sit en t'Lam seggen, Lof, eere, prijs, ende ghewelt toelegghen, Van eeuwicheyt tot eeuwicheyt subijt. Ghy die daer zijt hoogh op den stoel geseten, Salicheyt zy u, o Godt ongemeten, Ende den Lamme, Amen zy gheseyt, Lof, eere, wijsheyt, danck en prijs gestadich, Cracht en sterckheyt, zy onsen Godt grootdadich, Van eeuwicheyt tot inder eeuwicheyt. Danck zy u Heer, almachtich Godt bevonden, Die waert en zijt, en toecomt nu ten stonden, Dat ghy aengenomen hebt u cracht groot, Groot end' wonderlijc zijn al uwe wercken, Heer almachtich Godt, niet om verstercken, Recht end' warachtich zijn u weghen bloot. Ghy Coninck der heylighen groot en crachtich, Wie en soud' u niet vreesen eendrachtich, Heere, ende oock prijsen uwen Naem, Want ghy alleyn zijt heylich boven sommen, Want alle Heydenen die sullen commen, Ende aenbidden voor u al te saem. Want u oordeelen zijn, o Heere weerdich, Nu openbaer, waerachtich end' rechtveerdich, Verwinnen sult ghy Lam van goeder aert Al u vyanden bringhen in verseeren, Want ghy zijt een Heer aller Heeren, Een Coninck aller Coninghen vermaert. Aleluya, salicheyt, prijs end' eere, Ende ghewelt zy Godt onsen Heere, Want waerachtich ende rechtveerdich zijn Sijn oordeelen, Aleluya, met rechten Loeft onsen Godt, ghy al die zijt sijn knechten, Cleen ende groot, al die hem vreesen fijn. Aleluya, laet ons den Heere loven, Want den almachtighen Godt van hier boven, Die heeft dat rijck inghenomen ghewis, Laet ons verblijden, ende vreucht aencleven, End' onser Godt laet ons de eere gheven, Want die bruyloft des Lams gecomen is. Des Lams huysvrouwe heeft haer gaen bereyden, Haer werde ghegeven om haer te becleyden Met reynder zijden, die schoon is end' fijn, Welcke zijde is die rechtveerdichede Der heylighen, salich zijn sy die mede Tot des Lams Avontmael geroepen zijn. Hy die daer heet ghetrou ende waerachtich De selve oordeelt, end' hy strijdt seer crachtich Met gherechticheyt, en sijn ooghen claer Zijn als een vlamme des vyers in't vertoonen, End' op sijn hooft zijn menichte van croonen, Sijn cleedt van bloede is besprengt eenpaer. Hy heeft eenen Name gheschreven reyne, Die oock niemant en kent dan hy alleyne, Hy heet Gods woordt, een zweert scherp ende straf Gaet uyt sijn mondt, om te slaen sonder vieren Den Heydenen, ende hy sal regieren Henlieden niet eenen yseren staf. Hy tredet de wijn-persse van den wijne Des grimmenden toorens van Godt divine, Almachtich, end' op sijn cleet ende dyen, Daer staet also sijnen name gheschreven, Een Coninck aller Coninghen verheven, Heer aller Heeren, hem moet lof gheschien. Haestelijck comt de Heere wilt op mercken, Om yegelijck te gheven nae sijn wercken, Heeft hy met hem ghenomen sijnen loon, A ende O is hy, t'begin end' eynde, Salich zijn sy, die als reyn ongescheynde Onderhouden sijn gheboden ydoon. Op dat haer macht aen't hout des levens blijcke, Sy sullen gaen tot die poorten in't Rijcke Gods, die lustige stadt met vreuchden coen, Want buyten, zijn honden, end' hoerenjagers, Afgodische, toovenaers, en dootslaghers, End' die de leughen liefhebben en doen. 