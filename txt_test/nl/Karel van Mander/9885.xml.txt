 FRuyt int ghemeen Ter tafel, is 'tlaetste gherecht, En Amos een Prophete Gods, van 'tfruyt oock seght, Den tijdt vanden sondaren // te sparen, Dit ginck al uyt, En daer om fruyt Sagh hy int openbaren. Hier int bancket Des werelts zijn wy al ghelijck Voorghedient met Ellendt, soo wel die hoogh en rijck, Ghekroont sittend' in zijde // schijnt blijde, Als die onweert Sit op der eert, Qualijck ghekleedt by tyde. En dit begint Met jammerlijck verdriet en pijn, Van als wy kint Van Moeders lijf gheboren zijn, Tot dat wy niet zijn goeder // als voeder Van worm oft pier, In d'aerde hier, Die is ons aller Moeder. Altijdts is daer Tooren jeloersheydt, teghenspoet, Onvrede swaer, Perijckel vander doodt onsoet, En nijdighe tweedrachten // 'tzy nachten Oft daghen, meest Is 'sherten gheest Ghequelt met veel ghedachten. Het is hier al In dit bancket, een droevich dinck, En ongheval Is veel den kost in swerelts rinck, Het zy avont oft morghen // veel sorghen, Iae vreese fel, En hert ghequel, Smaken wy int verborghen. De hop' is doch Een goede sausse inder noodt En dan komt noch Het fruyt ten lesten, dats de doodt, Hier van slevens bekende // ellende, Diet vleesch beswaeert, En wederbaert, Den uytganck siet en t'ende. Voor eeuwicheydt Een maeltijdt noch, jae schoon bruyloft, Van Godt bereyt, Wort door dry saecken meest versloft, 'sVleeschs lust, en lust der oogen // en hoogen Verheven moet, Dees doen onvroet Naer ydel dinghen pooghen. De voghels dan Sullen al in Gods Avontmael, 'tVleesch eten, van Al die hier sondigh in ghedwael, Dees bruyloft (nut gheraden) // versmaden, Iae dooden, die Sy nooden, wie Hoorde oyt ergher daden. Sy werden haest D'appelen der begheeren quijt, En heel verbaest Van't Lam verwonnen inden strijt, Wiens Bruydt in vreucht geresen // na desen Ontfanght de Croon, Int rechte schoon Volkomen heerlijck wesen. 