 MIjn hert versucht om Sions strijdt, End' om Ierusalems ellende, Haer noodt deert my in desen tijdt, Want cloeckheyt verwoest haer, behende, Mild' Godt dat elck de gheesten kende Die leyders zijn van dit verderf, T'werck sal noch crijgen sijn loon int ende, Godt gheef elck boete voor sijn versterf. Veel sien op menschen in dit doen, Om datmens' huwet, begaeft met zeden, Waghen daer op haer zielen coen, Meynen t'dient al ter zielen vreden, Als t'volck beweecht werdt met ghebeden, Dat men nochtans sijn Naesten slaet Met achterclap in land' end' steden, Maer denckt dat dat niet wel en gaet. Smeeckende woorden prijst Schrift niet, Want t'verleydt der simpelen herten, Esaias achtenvijftich siet. Hanghende hoofden doen veel smerten, Als sy volghen schadighe perten, Daer met andre werden beswaert, Wandt men vindt gheen schadigher derten, Dan schoon ghelaet, nae Ioabs aert. Ten verschoont niet op Menschen sien, Al staen sy wel strafloos int wesen, Godt moet alleen t'herte bespien, Heylsaem in leer is hoogh ghepresen, Die't Woordt oprecht t'volc voor gaen lesen Straffend' d'onghemanierde snel, Wiens tonghen lasteren sonder vreesen, Daer door't volck werdt ghemaeckt rebel. Eli al was hy selue vroom, Werdt ghestraft om t'werck van sijn sonen Die niet en leefden onder Schrifts toom, Om dat hy haer gheen straff' ginck toonen Maer smeeckende haer ginck verschoonen Al behaeghd' hem haer wesen niet, Salomon seyt, straff' crijgt gunst te loonen Meer dan die't smeeckend' ouersiet, Straft uwen Naesten, op dat ghy Sijnent haluen gheen schuldt moet draghen T'is beter straff' dan snoo party, Al ist dat ghestrafte soud' claghen, Wat noodt ist, als ghy Godt behaghen, D'onwijse acht doch straffinghe quaet, Maar wie zond' verschoont ure oft daghen, Daer straff' behoort, Gods Wet verlaet. T'werdt nu gheseyt, als twist op stiet, Dan moet straffen ophouden mede, Recht oft Gods woort sulckes ghebiet, Maer anders leert Schriftuerlijck zede, Drijft spotters uyt, soo houdt ghy vrede, Want twist den Heere seer mishaecht, Die manck broeders maeckt twistichede, Is t'ghen' Salomon hooghst aenclaeght. Gheen ander grondt mach zijn gheleyt, Dan d'heylsaem leer, t'welc staet beschreuen Gheen Enghelschen schijn vol claerheyt, Andre Wetten Gods volck mach gheuen, Maer men moet nae Schrifts reghel leuen, Die d'leeringh mist, heeft gheenen Godt, Al schijnet wel, t'moet zijn verdreuen, Want weerelt wijs, is Hemels sot. Straf comt uyt Godt, end' niet uyt proef Van menschen, door t'ghemeen besluyten, Gods Wetten hebben gheen behoef, Door proef te crijghen haer viertuyten, Maer all' goetduncken blijft daer buyten: Daer men niet nau op t'Woordt en past, Mist men haest s'Gheest reyne conduyten, Daer deur t'verstandt dan werdt verrast. Mattheus achthien werdt wanckelbaer, Nae't verstandt dat hem nu laet hooren, Want men vindt dus beschreuen claer, Dat d'aenghesproken straf comt vooren, Soo hy voor aenwijs stopt sijn ooren, T'welck voor en nae hem werdt ghedaen, Maer t'moet nu al zijn werck verlooren, Wat sonder proef is aengheuaen. Recht oft Mattheus deed' vermaen, Sondicht u broeder, laet de ghemeente, Eerst proeuen oft macht zone bestaen, End' straft hem dan nae dese vereente: Maer Gods woordt, edeler van ghesteente Leert gheen aenspraeck dan daer zond' is, Welck zond' oock van 'tlichaems ghebeente Ghestraft werdt, als t'aenwijs slaet mis. Maer nu seyt men, t'mocht wel geschien Dat d'aensprekers t'onrecht beswaerden, T'welck Dienaers aenwesen ghemeen, D'aensprekers, die nochtans verclaerden De Ghemeynt' soud' de saeck aenvaerden Teghen t'aensien der Dienaers vroet, Dan moesten de Dienaers van waerden Dees' volghen teghens haer ghemoet. End' stellent uyt Mattheus leer, Als een verschil voor al t'volcx ooren, Tot druck van d'aenghesproken teer, D'aensprekers ten ghevall' als vooren, Op dat men door een proef mocht spooren Wie dat van beyden werdt verstaen, Dats der Ghemeenten straf minst hooren, End' wie van beyden soud' afstaen. Hoe soud' dan, nae Mattheus woort, D'aenghesproken t'aenwijs verwachten, Als d'aensprekers, zijnde verhoort, Daer selfs tot afstandt moesten trachten, Waer bleef dan Christus woordt in achten, Die d'aenghesproken schuldt aenwijst Voor end' nae in formelijcke crachten, End' niet hoorend' zijn straff' oprijst. Daer twee zijn oneens end' in twist (Segghen sy) moet een scheyder wesen, Dats recht: maer dan werd ter] ghemist, Als nae nae Mattheus sal zijn ghepresen, Want dat leert Christus (soo wy lesen) Gheen twist, maer vred', merckt sijn instel: Maer die twistich dees Wet verknesen, Sijn selfs sterflijck, nae Schrifts beuel. Want soo d'aenspreker draeght den naem Van twister, dats Gods Wet oneere Den sin Christi, weerdich van faem, Beueelt niet twistich door sijn leere, Yemandt sijn Naesten te verseere, Maer t'moet reyn in s'gheests sin geschien, Die't siet, keer' t'quaet, eer het loopt te verre T'ongheluck dient in tijdts voorsien. Dan seyt men, mocht door onverstandt Een strafbaer saeck werden versweghen, Door Dienaers die't hadden in handt End' hadden t'werck in vred' vercreghen, Niet zijnde nae Gods will' te deghen, Is dit oneer dubbel sout Van Dienaers, dien t'ghelooues seghen Reynmoedich moet werden vertrout? De Dienaers moeten wel voorstaen, Dan zijn sy weerdich dobbel eere, Den ghenen die qualijck wil gaen, Niet volghen, maer toonen Schrifts leere, Maer soo sy hem achten als Heere, End' volghen en hem als dienstbaer knecht, Heet dat wel voorstaen voor die teere? Och neemt al houdtment voor oprecht. Men moet niet volghen int beswaer Sijns Naesten, als hy is onschuldich, Maer eyscht den noodt om al ghevaer Te voorcomen, soo is men huldich Den ghenen die't eysschen gheduldich, Te dienen met Ghemeynten raet, Dits t'verstant dat men hoort veeluuldich Voor valsch gaen lasteren achter straet. 