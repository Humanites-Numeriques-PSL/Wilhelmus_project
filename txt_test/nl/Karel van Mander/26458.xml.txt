 Voor ghelt of rijckdommen Zijn haer lief en weert, Appelen en blommen: Maer wat elck begheert T'sal hem zijn ghegheuen, T'zy goet ofte quaet, Want siet doot en leuen, O Mensch, voor u staet. Voor u zijn gheleghen In dit Aerdtsche dal, Twee diuersche weghen, D'een breet, d'ander smal: Vreucht is in den wijden, Lustich ende schoon, Maer naer dat verblijden Is de doot den loon. Coninghen Princieren Gaen hier cloeck van moe, En willen oock stieren Al het volck daer toe, Om dat haer den nouwen Wegh is onbekent, Die vol druck en rouwen T'leuen heeft, aent ent. De Weerelt acht schande Desen wegh te gaen: Maer die met verstande Doorreysen dees baen, Die sullen gheluckich Zijn, in s'Heeren dach, Als de ander druckich Sullen doen beclach. Want al s'weerelts pooghen En is anders niet, Dan naer dat met ooghen Den Mensch hier siet, Wellust, rijckdom, eere, Ongheduerich cort, Aldus ghedoolt seere Int verkiesen wort. Want dees ijdel vruchten Van den Aerdtschen boom, Sullen henen vluchten Ghelijck eenen droom: Dat sy sullen spreken, Waer is nu te mael Den rijckdom gheweken Met den pronck en prael, Al nae ander saken Gods kinderen wijs, Verlanghen en haken Naer hoogheren prijs, En veel schoonder rijcke, Sulck een croone daer De Aerdtsche van slijcke Al by en zijn maer. Daer zijn roeckeloose Die moetwillich fel Nae volghen het boose: Ander isser wel Die nae ooren jocksel Verleydt henen treen, Met Esaus kocksel Zijnde wel te vreen. Voor slot ick vermane Elck wie singht oft hoort, Arbeyt in te gane Door de enghe poort, Daer men stijf moet dringhen: Want dit is ghewis Bouen alle dinghen Een ons noodich is. 