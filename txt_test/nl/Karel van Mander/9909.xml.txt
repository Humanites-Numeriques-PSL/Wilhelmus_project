 VErblijdt u mijn uytvercooren, Als men u ter weerelt doet quaet, Want soo deden sy te vooren Die Propheten, soo by Mattheus staet, Christus selve niet vry en gaet, Maer was aen't cruyce gheresen, Volght sijn voetstappen delicaet, Soo sult ghy salich wesen. De weerelt sal haer verblijden, Ghy sult treuren en droevich zijn, Haer blijschap sal in corten tijden, Veranderen in een groot ghepijn, V droefheyt sal veranderen fijn, In eeuwighe vreucht ghepresen, Weent en schreyt noch een cleyn termijn, Soo sult ghy salich wesen. Zijt als Schapenmanierich Onder grijpende Wolven fel, Zijt als Duyven goedertich, End' ghelijck als Serpenten snel, Wacht u voor de Menschen rebel, Want sy sullen u in desen Verraden, leveren in ghequel, Maer ghy sult salich wesen. Voor Vorsten, Connighen machtich, Wert ghy ghestelt, om mijn woort schoon, Blijft altijts daer by waerachtich, Belijdt dat voor haren persoon, En vreest niet die u lichaem doon, Al recken sy dat als pesen, Ghy werdt groot in mijn Vaders throon, Als ghy sult salich wesen. Dus en wilt niet zijn sorch vindich, Hoe ghy haer sult antwoorden saen, Want in die ure ghehuldich Sal ick met den Gheest bystaen, Die sal spreken, zijt onbelaen, Al moet ghy hier zijn verknesen, Bidt voor die u vervolghen en slaen, Soo sult ghe salich wesen. Ghy sult om mijnen Name Ghehaet zijn van de weerelt blent, Want sy my nae den betame, Noch den Vader hebben ghekent, Daeromme doense u torment, End' achten u cleyn als vesen, Maer blijft volstandich tot den endt, Soo sult ghy salich wesen. Paulus die heeft oock gheschreven, Ten tweeden Timothei claer, Die Godtsalich in Christo leven, Moeten vervolch lijden voorwaer, Oock seght Syrach, mijn kindt eerbaer, Treedt in Gods dienst uytghelesen, Bereydt u ter aenvechtingh' maer, Soo sult ghy salich wesen. De waerheyt licht op der strate, Ghevallen, nae Esaias bediedt, Diese op raept t'sijner bate, Van alle quade weghen vliedt, Met haer hem onderrechten liet, Begint daer verstandt uyt te kesen, Is allemans roof, soo men siet, Maer hy sal salich wesen. Prince, die verwint sal ick maken, Tot een pilaer in s'Hemels conroot, End' sal sitten sonder staken, Met my op mijnen stoel minioot, End' sal eten van't Hemels broot, Dan soo werdt den druck al ghenesen, Ick sal af wasschen de tranen bloot, End' hy sal salich wesen. 