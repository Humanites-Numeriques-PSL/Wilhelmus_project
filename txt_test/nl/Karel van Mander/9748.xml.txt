 LOf met jolijt Zy God ghebenedijt, Die onder het bevrijdt Sijns Dienaressen sweerdt, Tot 'sGheests profijt, Nu gheeft den vryen tijdt, Die zijn kinders met vlijt Dickwils hebben begheert, Maer haren steert Steeckt hier de Slangh' onweert Op dat verteert, Al 'sgheest eenigheyt, maer Noodigh te mercken // ist Op die daer wercken // twist, En te scheyden van haer. Anders 'tghebuert, Het soete wordt versuert, En het reyne besmuert, Soo wie dat twist begint Is ghenatuert, Als die den dam opschuert, En maeckt dat menigh truert Die vreuchdigh was ghesint: Haer woort verslint Ghelijck den kancker int Lichaem, ende verwint, Tot een verderven swaer: Noodigh te mercken // ist Op die daer wercken // twist, En te scheyden van haer. Hoe quaet // sijn daet Is, hy niet en verstaet, Die twist aenrichten gaet Tusschen de Broederschap, Wt twist en haet Spruyt alderhande quaet, O Broeders delicaet, Mijdt alle quaet gheklap, Door desen trap, Vallender vele slap, In der liefden stap, Te jaghen vrede naer: Noodigh te mercken // ist, Op die daer wercken // twist, En te scheyden van haer. Aengesien dat Op den verkeerden padt, (Die duyster is, en glat) Doorens en stricken zijn, Vliedt Christen vat, Van daer, sulck tonghen-bladt, Brengt uyt den quaden schat Voor't doodelijck fenijn, Tis niet al Wijn, Al hevet goeden schijn, Daerom op elck termijn Met open ooghen claer, Noodich te mercken // ist Op die daer wercken // twist, En te scheyden van haer. Menigh sprinckhaen Isser nu op de baen, Hebbende anghels aen, Steerten van Schorpioen, Waer sy die slaen, Die Menschen sterven saen, Maer sy en moghen schaen Boomen noch kruyden groen, Sy loopen coen, En hebben moy fatsoen, Voor die niet en bevroen Haren oorspronck van waer: Noodigh te mercken // ist Op die daer wercken // twist, En te scheyden van haer. Een beeste quam Die vander Aerd' opklam Hadde hoorens als 'tLam, En als den Draeck sy sprack, Elck Schaepken tam Blijft by den Messiam, In den Olijven stam, Eenen vruchtbaren tack, Versterckt wat swack Is, draeght malkanders pack, In druck en onghemack En weest niet wanckelbaer: Noodigh te mercken // ist Op die daer wercken // twist, En te scheyden van haer. Schouwen men moet Eenen Ketter onvroet, Is hy vermaent tot boet Is een rys ofte twee: En niet en doet, Maer stelt hem teghen 'tgoet Hem en komt gheen groet, Dees vrees, maer is alree Onder den wee Gheworpen inde Zee, Afghesondert in vree, By menigh lasteraer: Noodigh te mercken // ist Op die daer wercken // twist En te scheyden van haer. Den Prince reyn Des vreeds, ons Capiteyn, Recht in der liefden treyn, Laet ons nu volghen voort: Deessem vileyn Der Secten deegh ghemeyn Wt vaghen, ende pleyn Doen na zijn heyligh Woordt: Op datmen hoort, Sijn Trompetten accoort, Binnen die poort Van Ierusalem daer: Noodigh te mercken // ist Op die daer wercken // twist, En te scheyden van haer. 