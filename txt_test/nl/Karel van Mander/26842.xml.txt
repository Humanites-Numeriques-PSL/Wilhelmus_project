 DRuck, lijden, en ellende Is den Mensche opgheleyt, Maer alle cruys dat heeft een ende, Hoe wel dat niet haest en scheyt, Al gaet het toe met swaer abeyt, Ghy moet u schicken naer den tijdt, V ziele besitten met lijdtsaemheyt, Want de Heere die comt subijt. Als nu sal comen de Heere, Dit dient menichmael bedacht, Dan sal alle druck verkeeren In een blijdschap groot gheacht, Iae in volcomender cracht Sult ghy dan wesen verblijdt, Aldus op sijn toecomste wacht, Want de Heere die comt subijt. De cruycen zijn menigherhande, D'eene swaer end' d'ander groot, Draeght u cloeck als de vaillande, Zijt ghetrouwe tot der doot, Want de Heere helpt in noot Ouerwinnen in den strijdt, Aldus en vreest voor gheenen stoot, Want de Heere die comt subijt. Dat cruys is van Godt ghegheuen, En latet niet wesen swaer, Alle straffe hier beneuen En wordt niet aenghesien voorwaer Door een blijde dinck, dits claer, Soo ons Paulus belijdt, Maer vreucht salse gheuen hier naer, Want de Heere die comt subijt. Iob en Tobias vercooren Hadden cruys met ouervloet, Sulcke exempels zijn ons vooren, T'welck in onsen druck versoet: Dus en zijt niet cleene ghemoet, Al zijt ghy t'cruys hier selden quijt, Maer zijt ghetroost in teghenspoet, Want de Heere die comt subijt. Elias en dient niet vergheten, Wat een cruys dat hy verdroech Van al die valsche Propheten Die hem quelden spade ende vroech: Wie dat handt slaet aen den ploech Die sal hier worden benijdt, Dus schept hier in troost ghenoech, Want de Heere die comt subijt. Dat cruys dat plach eertijts te wesen Met vyer, water, en deur zweerdt: Maer nu de Heere zy ghepresen Die dat van ons heeft gheweert, Dat hem een yeghelijck gheneert Om te doene sijn profijt: Dus wat u toecomt aenveert, Want de Heere die comt subijt. Sommighe hebben t'cruys inwendich, Och, hy weet soo wel die't proeft, Satan die is soo behendich, Die noch dach noch nacht en toeft, Om dat men hem niet en behoeft, Daerom quelt hy ons uyt spijt: Aldus u niet seer en bedroeft, Want de Heere die comt subijt. Sommighe hebben t'cruys der questen Dickwils in haer eyghen huys, Elckanderen niet houden ten besten, Daer uyt comt een groot confuys: Och is dat niet een swaer cruys, Daer d'eene d'ander wat verwijt? Elck wachte hem wel van sulck abuys, Want de Heere die comt subijt. Sommighe hebben t'cruys vol drucken, In de kinders die hy wint, Dat het haer niet en wil ghelucken, Worden vleeschelijck ghesint, Maer haer in hare jeucht bemint, En by maticheyt castijt, Op dat ghy namaels vreuchde vint, Want de Heere die comt subijt. Prince, soude ick't al vertellen End' noemen de cruycen al, Hier in en soude ick't niet ghestellen Die daer zijn int Aerdtsche dal, Laet ons gaen door den wegh smal, En de Heer vreesen met vlijt, Dat cruys haest eynde nemen sal, Want de Heere die comt subijt. 