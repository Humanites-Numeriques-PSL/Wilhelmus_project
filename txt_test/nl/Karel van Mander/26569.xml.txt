 VVy hebben een Stadt ten besten, Een vast en crachtich werck, De mueren en de vesten Zijn onverwinnelijck sterck, Doet open, ontsluyt de poorte, Dat in gae onghespaert, T'volck van oprechte soorte Dat het ghelooue bewaert. Ghy houdt, sonder aflegghen, Den vrede onverflout, Nae een seker toesegghen, Want men op u betrout, Verlaet u al u leuen Vry op den Heere, want Hy is een rotse verheuen Die eeuwich sal houden stant. Die in hooghten woonachtich Zijn, buyght hy neder plat, En hy vernedert crachtich Die hooghe verheuen sat, Tot aerd' int stof beneden, Hy haer ghestooten lecht, Dat haer met voeten vertreden Die arm zijn en slecht. Slecht is den wegh, ter deghe Recht, maeckt hy haren ganck Op u, O Heer, in den weghe Ws rechts, is ons verlanck Vwen Naem en ghedachte, Daer toe staet s'herten lust, Dat u mijn herte by nachte Begheert, en niet en rust. Met mijnen gheest oock mede Waeck ick vroech tot u snel, Want daer u recht heeft stede Keert men gherechticheyt wel Maer de Godtloose quade En leeren gherechticheyt gheen Al is haer u ghenade Nu aengheboden ghemeen. Maer sy doen quade wercken Int oprechte landt siet, Sy en sien noch en mercken S'Heeren heerlijckheyt niet, Dat u handt is gheresen Dat en sien sy niet: maer Sy sullent sien, en by desen Tot schande worden eenpaer. In den ijuer wraeckgiere Ouer de Heydenen blint, Iae met den seluen vyere Dat u vyanden verslint Daer mede haer verteeren, Maer sult ons maken vre: Want wat wy niet en ontbeeren Dat hebt ghy ons ghedeelt me. Heeren ende Princieren, O Heere, al meer dan ghy, Wel ouer ons regieren, Nochtans ghedencken wy Op u, O Godt bequame, Alleen, op elck termijn, En oock op uwen Name Die heylich is, en diuijn. De booden die en blijuen Niet leuende, noch die zijn Ghestoruen, niet en beclijuen Tot opstandinghe fijn, Want ghy hebtse ghewisse Besocht, te nieten ghedaen, En haer ghedachtenisse Die hebt ghy al doen vergaen. Maer ghy Heere voortvaret Onder den Heydenen, ghy Vaert voort, en openbaret Daer u heerlijckheyt vry Tot aen des Weerelts ende, Comt ghy verre met spoet, Waer druck is, oft ellende Daer soeckt men u met ootmoet. Dan gaet men op u schaffen, Sy roepen met angste stijf, Als ghyse begint te straffen Ghelijck een bevruchte Wijf Voor het baren seer banghe Roept in smert en ghepijn, Soo gaet ons nu ten ganghe, O Heere, voor u aenschijn. Soo zijn wy generalijck Bevrucht ende bangh', O Heer, Dat wy den adem qualijck Comen verhalen meer: Nochtans het landt ghemeyne Niet connen wy helpen yet, D'inwoonders des Aerdschen pleyne Die en willen vallen niet. Maer u dooden eersame Die sullen leuen saen, En met haren lichame Sullen sy weder opstaen, Waeckt op en coemt ghetrouwe Die onder der aerden licht, Vwen dauw' is eenen dauwe Des groenen veldts gheplicht. Der dooder landt vol jamer Ghy neder werpen sult, Mijn volck gaet in de camer, En wilt met goet ghedult De deure achter u sluyten, En een cleen ooghenblick dy Verberght, tot dat daer buyten Den tooren gae voorby. Want den Heer met vervloecken Sal van sijn plaetse uytgaen, De boosheyt te besoecken Aen s'landts inwoonderen saen, Dat landt sal openbaren Al sonder te helen meer Het bloet van die daer waren In ghedoodt op elcken keer. 