 DE Heere sal, in den joncxsten dach Alle verborghen saken Int licht bringhen, nae Schrifts ghewach En openbarich maken, Elck wordt nae sijn werck gheloont, Die goede werden ghecroont Daer de quade niet bestaen en moghen: Dus vreest den Heer oprecht, Want hy weet al wat men secht, T'is al ontdeckt voor sijnen ooghen. De Creatueren, t'zy cleen oft groot, Hy weet wat sy versieren, Hy is de Heere, t'is voor hem bloot, Hy proeft herten en nieren, En hy sach al deur den wandt Nae Ezechiels verstandt, Doe sy voor haer Afgoden booghen, Die secrete Afgoderijen Heeft de Heere al wel ghesien, Want t'is al bloot voor s'Heeren ooghen. T'is voor de Heere bloot en ontdeckt, Hy siet binnen en buyten: Hoe schalck den Mensche is, en deurtreckt, Men cant hem niet ontsluyten: Soo 't bleeck aen Ananias En sijn Wijf, alsoo ick las, Sy quamen t'samen voort met loghen, Maer Godt op't selue pas Sach wel wat int herte was, Want t'is al bloot voor s'Heeren ooghen. Symon Magus, nae Schrifts bedien, Merckt hoe hy is ghevaren, Hy liet den Doop aen hem gheschien, Met die gheloouich waren: Maer soo Petrus secht, Sijn herte en was niet oprecht, Maer ongherechtich was sijn pooghen: Maer Godt hooghe vermaert Heuet haest gheopenbaert, Want t'is al bloot voor s'Heeren ooghen. Dwase waren oock ghesien Onder de wijse eersame, Wat sal doch de Lampe bedien, Oft oock den blooten name, Isser gheen olye bereydt, Oft ghebreeckter t'Bruylofts cleydt, Hoe sal ons de Heere verhooghen En wy niet vernieut en zijn, Maer bedeckt met ijdel schijn, Want t'is al bloot voor s'Heeren ooghen. Al heeft hem Sichem omme ghewent, En liet hem oock besnijden, Sijn soecken was den Heere bekent: T'was om Dyna ten tijden, In lijden met gheclach Quamense op den derden dach, Hem seluen heeft hy soo bedroghen, Soo gheveynst doch niet en schijnt: Want al wat den mensche dinckt, Dat is al bloot voor s'Heeren ooghen. En die van Laodicea, Het hieten rijcke lieden: Maer soo ick uyt de Schrift versta, Het hadde niet te bedieden, Sulck een spreeckwoordt van haer ginck, Haer en behoefde gheen dinck, Maer den geest die quam anders vertoogen Sy haddent qualijck ghemaeckt, Want sy waren blindt en naeckt, Ellendich, bloot voor s'Heeren ooghen. Wat heuet dien vriendt gheprofiteert Die daer met de ghenooten Ter Bruyloft quam onghepareert: Hy was daer uytghestooten, Want de Heere wil doch scheen De tarwe en t'kaf uyt een, En alle rancken die verdrooghen, Wil hy, nae Schrifts uytlech, Afsnijden en werpen wech, Want t'is al bloot voor s'Heeren ooghen. Ons doen is al verloren pijn, En ons loopen ghelijcke: Men moet van bouen herboren zijn, Oft wy missen Gods Rijcke: Maer die op den Heere verwacht Die ghecrijghen nieuwe cracht, Dat sy als eenen Arent opvloghen: Elck neme hier op acht, En de traghe niet en slacht, Want t'is al bloot voor s'Heeren ooghen. Prince, laet ons in dit besluyt Den smallen wegh in treden, Den ouden Adam trecken uyt, Dooden de aerdtsche leden: En zijn begeerich elck Nae de onghevalschte melck Die wy uyt Zions borsten soghen, En soeckt Gods Rijcke goet, Want al wat den Mensche doet, Dat is al bloot voor s'Heeren ooghen. 