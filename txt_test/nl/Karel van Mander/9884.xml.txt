 FRaey en ghesont by maten Lichamelijck ghespijst, Godt die ons krancke vaten Barmherticheydt bewijst, En gheestich verjolijst, Hoogh zijnen Name rijst, Men magh op hem verlaten, Och tis weert datmen hem prijst. Nu laet ons lustigh haken Nae't broot der zielen soet, Om daermede vermaken Inwendigh ons ghemoet, En loven, die ons doet Weldaden overvloet, Hy is, die hem ghenaken, Seer vriendelijck en goet. Wijslijck heeft Godt bysonder Sijn wercken al ghedaen, Soo wel boven als onder, Waer wy ons ooghen slaen, 'tSy Sterren, Son, oft Maen, 'tLandt met der Zee omvaen, Hy doet so meenigh wonder, Men kan't niet al verstaen. Het wacht op Godt den Vader, Al wat op aerden sweeft, Wy moghen wat te gader Brenghen, als hy wat gheeft Op datmen daer by leeft, Maer als hy't aenschijn heeft Verborghen, ons versader, Elck is verschrickt, en beeft. Hy zy vrolijck ghepresen, Met schoonen lofsanck fijn, Gheen hulper is als desen, In allen noodts ghepijn, 'tHert hy met broodt en wijn, Doet sterck en vroylijck zijn, Met oly uytghelesen Verschoont hy ons aenschijn. Lof die ons heeft ghesonden 'tWaerachtigh Hemels broodt Christus voor ons ghevonden, Ons banden hy ontsloot, Maeckt' ons door kleynheyt groot, Gaf 'tleven door zijn doodt, Ia heelde door zijn wonden Ons arm sondaren bloot. Den Wijnstock al vol deuchden Is hy, en elcke ranck Aen hem, kan hy verjeuchden, Den Wijn, den blijden dranck, Sijn bloet hy voor ons schanck, Als schoon Olijfboom lanck, Gheeft hy oly der vreuchden, Des zy hem eeuwigh danck. De Salvinghe des Heeren, Den Gheest heylich, die klaer Ons alle dinck kan leeren, En wat hy leert is waer Wy moeten blyven daer Vast by onwanckelbaer, Van zijn ghebodt niet keeren, Want zijn jock is niet zwaer. Ter wereldt noyt verstander, Noch beter Wet versint, Als dit ghebodt, dat d'ander Al in een woort vast bint, Hebt lief, hebt lief, vemint Twelck eerst aen Godt begint, En reyckt voort aen malkander, Dits wijsheydt, die verwint. Ydel is swerelts singhen, Wat sy van liefde seght, 'tReynhertich mildt volbringhen Gheldt maer, elck Christen knecht Moet oock sachtmoedich slecht Wel doend' uyt liefd' oprecht, Synen vyandt bedwinghen, Sonder wraeck oft ghevecht. Saligh zijn sy, die weten En doen soo Christus sprack, Ter tafel zy gheseten Werden, daer noyt ghebrack, Met Abraham, Isack, En Iacob, vry niet swack, En met alle Propheten, In eeuwigh soet ghemack. 