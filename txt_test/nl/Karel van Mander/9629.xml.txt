 BRoeders devijn // het plagh te zijn, Wy waren so droncken van Babels wijn, Niet meer alsoo, niet meer alsoo, Voortaen te leyden eenigh termijn Sulck leven snoo. 'Tis al genoegh // nae svleeschs ghevoegh Ghetrocken, gesleypt, der zonden ploegh, Niet meer alsoo, niet meer alsoo, Twas groote ghenade, dat God verdroegh Sulck leven snoo. Tot ydel spel // waren wy snel, Bedrieghen, en lieghen, behaeghde ons wel Niet meer alsoo, niet meer alsoo, T'is al contrary van Gods bevel Sulck leven snoo. Vroegh ende laet // deden wy quaet // Met suypen, en brassen, in overdaet Niet meer alsoo, niet meer alsoo, Want ons soo diere verboden staet Sulck leven snoo. Twist en gekijf // was ons bedrijf, Maer op verbeurte van Ziel en lijf Niet meer alsoo, niet meer alsoo, Want t'is veel ergher dan korosijf Sulck leven snoo. Afgoderie // en hooveerdie Deden wy naer ons fantasie, Niet meer alsoo, niet meer alsoo, Mach over ons hebben heerschappie Sulck leven snoo. Den schoonen tijdt werden wy quijt Met singhen, springhen, ydel jolijt, Niet meer alsoo, niet meer alsoo, T'is voor de Ziele groot onprofijt Sulck leven snoo. Ons boosheyt // was seer planteyt, Wy waren verblint, in dolen gheleyt, Niet meer alsoo, niet meer alsoo, Naer dien dat het van Godt afscheyt Sulck leven snoo. Al worden wy // versproken vry, Om dat wy niet loopen als sy, Niet meer alsoo, niet meer alsoo, Wy moghen veel liever segghen, sy Sulck leven snoo. En laet ons doch // niet als de Soch Weder int slijck gaen wentelen noch, Niet meer alsoo, niet meer alsoo, Gaen leyden door t'sondich bedroch Sulck leven snoo. Oorlof dan // tzy Wijf of man, Ist qualijck ghegaen, en doet voortaen Niet meer alsoo, niet meer alsoo, Want Godt die heeft een gruwel van Sulck leven snoo. 