 AL eer men komt ter eeren siet, Soo moet men vele lijden: Ioseph die leedt soo veel verdriet, Eer hy quam tot verblijden, t'Benijden, van sijn Broeders fel, Was, om dat sijnen Vader Israel, Hem meer dan d'ander allegader Beminde snel. Hy maeckt' hem eenen rock van bont, Maer sijn Broeders beseven, En konden hem uyt haren mont Gheen vriendelijck woordt gheven, Beneven, dit heeft hy vertelt Eenen droom, dat sy bouden Schooven op't velt, Haer schooven voor den sijnen stonden Neder ghehelt. Noch van elf Sterren, Son en Maen, Die voor hem neder boghen, Sy hebben uyt sijn woorden saen, Meer haet en nijt ghesoghen, Sy toghen 'tvee weyden, hier naer Iacob tot Ioseph seyde, Hoe't staet met haer Gaet dat besien, en met bescheyde Brengt my de maer. Sy seyden, siet de droomer comt, Laet ons hem gaen ontlijven, Maer den oudtsten Ruben ghenomt Belette sulck bedrijven, Maer blijven, het onnoosel Lam, En mochte niet met vreden, Alst by haer quam, Den bonten rock van sijne leden Men haestigh nam. Gheworpen in den kuyl, moest hy Met druck den tijdt verslijten, Door Iudas raedt vercochten sy Hem den Ismaelijten, Midianijten, die uyt Canaan Hem in Egypten brochten, Aen eenen Man, Pharaons Hofmeester sy hem vercochten, Daer woond hy dan. Ruben, die hier af niet en wist, Sijn kleederen hy scheurde, Als hy den jongen heeft ghemist Inden kuyl als die treurde. Maer wat gebeurde daer int belock, Seer listelijck sy doodden Siet eenen Bock, Met 't bloet sy verweden ende roodden Haer Broeders rock. Sy lieten dien brenghen present Den Vader, en vermonden, Siet of ghy desen rock bekent, Wy hebben hem ghevonden: Verslonden, een quaet dier hy sprack, Heeft Ioseph mijnen Soone: In stucken track Sijn cleederen, soo men was ghewoone, Treurd' in een sack. Maer Godt, des vromen troost vailiant Was met Ioseph ghestrade, Dat hy daer in Egypten vandt Voor zijnen Heer ghenade, Liet hem slaen gade, sijn huys en goet, Als een Dienaer ydoone, Den Heere gaf spoet, En Ioseph was huysch ende schoone Van aenschijn soet. Sijns Heeren Wijf met ooghen lust Werdt seer op hem ontsteken, Sy leyd' hem vooren ongerust Van haer oncuysche treken, Haer spreken, was vroegh ende laet, Comt en wilt by my slapen, Maer dese daet Weygherd' hy, als ghetrouwe knapen, Mijdende 'tquaet. Ten laetsten vandt sy hem ghereedt Alleen, ende begheerde Sijn byslapen, en greep sijn cleedt, Maer hy liep wech sijn veerde, Sy als d'onweerde, riep haer ghesin, Met sijn cleedt in haer handen, Sy quamen in, Ioseph te belieghen mete schanden Was haer begin. Dus ginck sy voor haer Man t'onrecht De sake oock verkeeren, En sprack, uwen Hebreeuschen knecht Heeft my willen onteeren. Hier van sijn cleeren, liet hy en vloodt, Doen ick riep met verstranghen, Door sulcken noodt, Doen nam haer Man Ioseph ghevanghen Met tooren groot. Maer Godt was met Ioseph ghewis, Soo dat hy creegh te vriende Den Meester van 't ghevanghenis, Sijn gheschicktheydt aensiende, Hy diende, d'ander ghevanghen, maer 'sConincx Schincker en Backer Laghen oock daer, Sy droomden oock, en zijnde wacker Bedroefden haer. Ioseph heeft haer uytgeleyt De droomen die sy saghen, Tot den Schencker heeft hy gheseydt, Ghy sult vry sonder claghen, Na dry daghen, in uwen staet, Den wijn wederom schincken, Seer delicaet, Voor Pharao, maer wilt my ghedincken Alst u wel gaet. Om my te verlossen, voor den Coninck, zijt mijns ghehuldigh, Die heymelijck ghestolen ben, End' hier ligghe onschuldigh, Eenvuldich, naer elcx droom ghespelt Gheschiede dees ghevanghen, D'een was ghestelt In sijn officy, d'ander ghehanghen, Soo Schrift vermelt. Maer den Schincker Ioseph vergat: Pharao t'eynden twee Iaren, Die hadde eenen droom, soo dat Hy, om dien te verklaren, Heeft doen vergaren, aen elcken cant De wijs' Egyptenaren, Ende niemant En conde Pharao openbaren Sijns drooms verstant. De Schincker sprack voor den Coninck, (Sijner zonden ghedachtigh) Eenen Hebreeuschen jonghelinck, In't Hofmeesters huys woonachtigh, Die heeft waerachtigh, wel bediet My en den Backer mede Ons droomen, siet, Want soo hy verklaringhe dede Is ons gheschiet. Ioseph terstont ghelaten vry Die gaet te kennen gheven, Op s'Conincx droom, dattet na by Waeren goe jaren seven, Datter om leven spijs' ende dranck Overvloedich sal wesen, Maer fel en stranck Sal't dieren tijdt werden, na desen, Seven jaer lanck. Pharao stell' eenen wijsen man, Egypten te regieren, Cooren te vergaderen van, Met ander Officieren, Dat door des dieren, tijdts torment, 't Landt hier en gae verloren. Tot sulcken endt Wert Ioseph over t'Landt vercoren, Tot een Regent. Niemandt in al Egyptenlandt Sijn handt en mochte roeren, Sonder Ioseph, die gelijck zandt Overvloedich de Boeren Liet boeren, t' Cooren ter Steden in, De seven Iaren rijcke, En van 't begin Des dieren tijdts dese practijcke, Bracht groot ghewin. Als nu gheheel Egypten, broodt Ter noodt, by Pharao sochte, Ioseph sijn Cooren-huysen groot, Ontsloot, ende vercochte, Men mochte binnen Egypten graen Vinden by groote hoopen, Dus moesten saen Daar alle landen komen coopen, Om niet vergaen. T'gheruchte hier van overluyt Quam Iacob oock ter ooren, Hy sandt thien van sijn Sonen uyt, Na Egypten om Kooren, Maer daer hy vooren, sorghde siet Was BenIamin voor allen, Die hy t'huys liet, En sprack hem mochter yet misvallen Tot mijn verdriet. Elck viel voor Ioseph reverent, Op sijn aenschijn beneden, Ioseph heeft sijn Broeders bekent, Daer sy hem niet en deden, T'aenbeden hem memory gaf Des vrooms over hen-lieden, En sprack seer straf, Ghy zijt hier om t' Landt te bespieden Ghecomen af. Sy seyden neen, o Heere mijn, Wy uwe knechten woonen In dat Landt Canaan' en zijn Twaelf Broeders eens mans Soonen, Den goonen, die jongst is en teer, Is by hem in ons landen, Maer siet mijn Heer, Daer is noch eenen, die voorhanden Niet en is meer. Ioseph by Pharons leven dier, Heeft hen-lieden ghesworen, Van u en komt niet een van hier, Oft den jongsten gheboren, Door een vercoren, uyt u ghetal, En sal hem hier gaen halen, Proeven ick sal, Of uwe reden sonder falen Is waerheyt al. Nae drie daghen ghevanghenis, Soo sy nu leven wouden, Sy mochten t'huys trecken ghewis, Maer een soude men houden, En souden, den Iongsten aldaer Gaen halen ende bringhen. Sy onder haer Seyden, wy hebben dese dinghen Verdient voorwaer. En dat aen onsen Broeder, dat Wy hem niet en verhoorden, Die met beangster Zielen badt, Doen sprack Ruben, de woorden Die voor den jonghen ick dede vroet, En naemt ghy niet ter herten, Nu werdt sijn bloet Van ons gheeyscht al met veel smerten, En teghenspoet. Dat Ioseph haer woorden verstont, Niet een van haer en wiste, Want hy door een bedieders mondt Tot haer sprack, als uyt liste, Maer niet en miste, natueren aert, Het herte niet van steenen, Werdt hem beswaert, Alsoo dat hy hem, om te weenen Keerd' elderswaert. Symeon bleef ghevanghen Man, Haer Ezelen men loeder Met Cooren, zy trocken daer van, Maer op den wegh een Broeder, Om voeder, sijnen sack ontbant, En vondt daer met verschricken, Sijn gheldt in, want Ioseph haddet soo doen beschicken, Als Man valiant. T'huys comende vandt elck sijn ghelt In sijnen sack, met wonder, En hebbent haer Vader vertelt, Al van boven tot onder, En sonder, BenIamins by-zijn, Sy niet ghesint en waren, Voor het aenschijn Des Landts-Heere te openbaren, In gheen termijn, Daer was den Vader Israel Met veel redenen teghen, Maer om de groote dierte fel, Liet hy hem noch beweghen, Sy creghen, soo BenIamin soet, En namen de voyagie, Maer Iacob vroet Sandt dobbel gheldt, end' een schinckagie Van vruchten goet. Den huys-houder brachtse ter feest, Al binnen Iosephs huyse, En van 't ghevonden gheldt bevreest, Deden sy goed' excuyse, Maer die confuyse werden sacht Ghetroost, ten selven keer Men Simeon bracht, Wiesschen haer voeten, en den Heer Hebben verwacht. Sy hebben met seer groot ootmoet Hem haer gheschenck ghegheven, Ioseph na vriendelijcken groet Vraeghd', is uwen Vader bleven Noch in het leven, wel te pas, En sach op zijnen Broeder BenIamin ras, Die eenen Sone van zijn Moeder Rachel oock was. Sijn herte hem alsoo ontstack, Dat hy door jonstigh pooghen, Om weenen in zijn camer track Maer naer wasschen en drooghen, Sijn ooghen, hy onthiel hem vast: En al sijn Broeders waren, Ghestelt te gast, Na haren ouderdom van Iaren, Seer wel ghepast. Den huys-houder Iosephs bevel Zijnde gheen wederspreker, Vulde met graen haer sacken wel, En leyd' den silvren beker, Wel seker, in BenIamins sack, En t'ghelt sy reysden henen, Maer Ioseph sprack, Op, jaechtse naer, aldus den genen Niet en viel slack. Ghy doet mijn Heere quaet voor goedt, Was 'sHuys-meesters ghewaghen, Ghy hebt quaelijck ghedaen onvroet, Sijn beker me te draghen, Verslaghen, keerden sy in Stadt, Als den beker was vonden, End' vielen plat Voor Ioseph, haer verschoonen conden Sy niet, in dat. Iuda sprack, altesamen wy Sijn nu mijns Heeren knechten, Neen, sprack Ioseph, gaet henen vry, Maer ick houde met rechten, Daer in de vrechten, den beker mijn, By was ghevonden heden, Alleen sal sijn Mijn knecht, maer ghy lieden met vreden Meucht reysen fijn. Iuda doet in't lange onschult, Segghende met beswaren Vwen knecht onsen Vader, sult Ghy met sijn grijse hayren, Doen varen in des kuyls duwier, Brochten wy niet den Ionghen, Hy storve schier, Dus laet hem reysen onbedwonghen, End' houdt my hier. Langher en cond' hem Ioseph niet Onthouden, in't ghemeene Ginck t'volck al uyt, na zijn ghebiedt, Voor zijn Broeders elleene, Hief op in weene, sijn stomme, doch Sprack hy tot allegader Sonder bedroch, Ick ben Ioseph, is mijnen Vader Levende noch? Van vreesen niet een enckel woordt En konden sy vermonden, Voort sprack hy, ick ben onghestoort Op u lieven bevonden, Ghesonden, in't Egyptsche dal Heeft my Godt, om bewaren V leven al, Want desen dieren tijdt, vijf Iaren Noch dueren sal. Door haer, hy zijn Vader ontboodt, In Egypten te woonen, Iacob die quam met vreuchden groot, Met al zijn volck end' soonen, Den goonen, die hem te ghemoet Quaem, was Ioseph, die langhe Met tranen vloet Hem om den hals weende seer stranghe, Wt liefden soet. Israel sprack met groot vervlien, Nu wil ick sterven gheeren, Na dien ick u hebbe ghesien Levende, vry van deeren. Maer om gheneeren, haer Vee playsant, Heeft Ioseph, haer ghekosen Den besten cant In Egypten, geheeten Gosen, Een lustich lant. Elck Christen, die als Ioseph zijt Benijt, ende versteken Al doet de werelt veel verwijt, Iosephs Vrouwe geleken, Haer treken vliet, en achtet niet, Wilt vry abandonneren Den Mantel, siet, Want ghy sult eeuwich triumpheren Naer dit verdriet. 