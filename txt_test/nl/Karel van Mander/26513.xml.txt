 O Ghy Christen eerbaer, Ghetrouwe Gods dienaer, Daer zijn soo schoone namen In de Schriftuere claer, Die u al wel betamen. Een kindt Gods bouen al Zij ghy, dat eruen sal Soo schoon een heerlijck Rijcke, Dat hier int Aerdtsche dal Gheen en is dierghelijcke. Teghenwoordich, en wat Toecomende is, dat Is altemael dijne, Christus, noyt sulcken schat, Is u, en ghy zijt sijne. Ghy die soo rijcke zijt, In den Heer u verblijt, Hoewel u onverstandich De weerelt seer benijt, Zijt altijdt goederhandich. Christus u Broeder saen Was desghelijcx ghedaen, Hy is door veel benouwen In sijn Rijcke ghegaen, Volcht hem als den ghetrouwen. Want die weerelt verblent V gheen van beyd' en kent, Daerom wil sy u plaghen, Maer sy sal't in den ent Noch jammerlijck beclaghen. Maer in des Heeren dach Werdt u mondt vol ghelach Ghy sult van vreuchden springhen, En nemmermeer en mach V yemandt meer bedwinghen. Dan werdt ghy ghelijck Godt, Siet welck een hooghe lot Wil u den Vader schincken, Och zijn sy niet wel sot Die hierom niet en dincken. O Prince die ghelooft, Heft hier naer op u hooft, Want die de Weerelt minnen, Och die zijn wel berooft Van haer verstandt en sinnen. 