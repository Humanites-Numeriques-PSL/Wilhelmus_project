 Wel salich blijckt De Mensche, die tot gheenen Jaren Niet af en wijckt Tot den raedt der Godtloose scharen, End' hem selven pijnt te bewaren Van der sondaren' wegh eenpaer, En dat hy claer// niet en sitt, daer De onreyne spotters vergaren. Maer sijnen lust Heeft in Gods Wet, die onbesweken Ghestadich rust, In sijn herte vyerich ontsteken, End' dach en nacht daer van gaet spreken, Die is gheleken, nae t'verstant, Een boom playsant// die staet gheplant Vast aen den cant, der waterbeken. Die altijts gheeft Sijn vrucht tot sijne saysoene, Vry onghesneeft Staen sijn bladeren altijts groene, Al wat hy vooren neemt te doene, Om hem te spoene, t'gheluckt al fijn, Maer soo en zijn, in gheen termijn, Die Godtloose Menschen seer coene. Maer sy zijn wel Even ghelijck het caf bedeghen, Dat den windt snel Verstroyt,en niet en mach staen jeghen: Daerom al die nae t'vleeschs gheneghen Godtloosheyt pleghen en moghen saen Vry onbelaen// niet blijven staen, In't oordeel Gods, sonder beweghen. Insghelijcx al Die sondaren niet en verstijven, Om in't ghetal Met die rechtveerdighe te blijven, Die oprechte Mannen en Wijven, Godt om beclijven, haren wegh kent, Maer den wegh blent// vergaet present, Van al die Godtloosheyt bedrijven. 