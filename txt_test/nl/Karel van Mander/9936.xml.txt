 Dat wijs ingien Salomon, die heeft sien gheschien, End' heerschappen// over veel Jaren, Onder de lien, Een groot ongheluck, want T'was t'onverstant, Paulus in der Galaten lant, Oock wel bevant Dit ongheluck seer abundant, Voort varen// t'scheen die scharen Betoovert waren. Broeders minioot, Het onverstant is noch seer groot, By velen bloot// die niet en smaken T'verstandich broot, Maer voor twistich abuys, Met groot ghedruys, Bouwen sy haer selven quansuys Een stadt oft huys, In Sinear, maer al t'confuys Der spraken// in het maken, Sal t'werck doen staken. Vrienden eerbaer, En weest niet onverstandich, maer V herte naer, wijsheyt wilt keeren, Om nemen waer, Wat daer Gods wille zy, Dat woordt Christi Woon' u, in aller wijsheyt, by, End' singhet vry Gheestelijcke Liedekens ghy, Wilt s'Heeren// lof vermeeren, Malcander leeren. Want broeders, ist Dat ghy vast blijft end' niet en mist, In't verstant Christi, reyn van zeden, Ghy sult van twist Wel leven onghestoort, Haet baert discoort, End' haet comt uyt onverstandt voort, Maer daer men hoort, Verstaet, en doet des Heeren woordt, Daer treden// de leden, T'samen in vreden. Prins, altemet Als daer is een erghelijck let, Des Heeren Wet// leert dat af snijden, Dat suyvert net Blijve t'gheheele lijf, Dus Man oft Wijf, Ghy die nu zijt van't overblijf, Houdt aen seer stijf, Al ist verdriet oft ongherijf, Nae lijden// comt verblijden, Voor die vroom strijden. 