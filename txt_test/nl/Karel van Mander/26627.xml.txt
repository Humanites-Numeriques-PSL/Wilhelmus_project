 GOdt voor wiens oogen alle dinck is bloot Hoe mach hy sien als mieren Des menschen kinderen om s'Weerelts cloot Besich int Aerdtsch bestieren, Vol sorgh en moeyten swaer, En al om dinghen, maer Die weynich nut oft noodich blijcken Iae en haestich voorby wijcken. D'een ouercruyst veel onbekende zeen, Om Aerdtsche diere waren, En d'ander graeft naer gout oft edel steen, Veel diensten en dienaren Heeft de zonde, wiens lust Is nemmermeer gherust: Maer t'beste deel alle gheslachten Meest ontkennen en onachten. De Weerelt heeft op dry dingen den sin, S'vleeschs lust, en lust der ooghen, En een hooveerdich leuen meer oft min, De Menschen hier nae pooghen; Dry dinghen principael Doen s'Heeren Avondtmael Aldus oock deruen sonder smaken, En als noodich ontschuldt maken. Maer t'een dat meest van noot is bouen al, Van weynich wordt ten rechten Bekent en naeghevolght int Aerdtsche dal: Den Godt vreesenden slechten Alleen vindt desen schat: Maer welcken is doch dat? Och t'is wel weerdich om te vraghen, En gheeft vyerich nae te jaghen. De Bruyt Zions houdet gedruct seer stijf Tusschen haer borsten hanghen, Daer t'gantsche al aencleeft voor ziel en lijf In een eeuwich belanghen, T'is haer een bussel soet Van Myrrhe, om haer ghemoet Te lauen, een coffer vol druyuen Om allen druck te verschuyuen. T'is haren vrient, Christus liefste juweel Van den Vader ghegheuen, Haer uytvercoren alderbeste deel, Welvaert, troost, hope, en leuen, Haer toevlucht, haer fonteyn, Hoecksteen, costelijck reyn, Waer buyten en is gheenen name Tot der salicheyt bequame. Dit is het woort daert al is door gemaect, Dit is de wijsheyt ghepresen Die Adam eersten Mensch geschapen naect Van zonden heeft ghenesen: Dits den eenighen troost Waerop dat vast altoost Ghebouwt met goet vertrouwen stonden Oyt alle heylighe gronden. Hebb' ick slechs u, sanck Dauid, lieue Heer Ken vraghe niet met allen Naer Hemel noch naer Aerde, en noch meer Al quaemt soo te ghevallen Dat my versmachte gaer Ziel en lijf eenpaer, Mijns herten troost, mijn uytghelesen Deel sult ghy noch altijdts wesen. Dit was siet, t'een-noodichste deel bekent, Van Maria vercooren, Doe Martha sorghuuldig en diligent Was, in veel diensts t'oorbooren: Aenmerckt oock Paulus vroet, Hoe hy des Weerelts spoet Als dreck veracht, alleen uyt minnen Om dit noodichst' deel te winnen. Niet te vergeefs doch, want wie Christum heeft, Gheen dinck en is hem falich, Hy heeftet al dat hem noodich aencleeft, Hy is alreede salich: Gheen dinck verdommen, can Sulck een volcommen, man, Door't ghelooue in Christo waerachtich, De natuere Gods deelachtich. Den Heer is Coninc ouer t'landt ghemeen, Nae Zacharias tuyghen: Hy is slechs een, en sijnen Naem is een, Daer alle knyen voor buyghen: Hy, en den Vader zijn Oock een: en al die fijn Gheloouen, zijn oock een bevonden In dit een noodich verbonden. T'ghelooue oprecht, vruchtich in reyne boet Is den wegh die men handelt, Om een te zijn met dit een, oock men moet Ghelijck hy heeft ghewandelt, Oock wandelen hier noch Lijdtsaem sonder bedroch: Iae vlijtich, om niet te verdolen, Houden wat hy heeft bevolen. Hier in leyt de gemeynsaemheyt met hem Daer naer wy trachten souden, T'sijner opvaert was dit sijn laetste stem: Leert alle volcken houden, Nae Doops ontfanghen al, Het ghen' ick u beval: Dus een wijsheyt voor Godt bepeerelt, Maer een dwaes ghepreeck de weerelt. Doch t'lichaem Gods, t'Lams bruyt, die Godt ghelooft, Tot den eynde sal passen Dat sy in alle stucken aen dat hooft Ghehoorsaem sal opwassen Ter salicheyt met vlijt, En sien op hem altijt, In doen en laten onghevloden, Naer uytwijs van sijn gheboden. Prince, laet ons met voorsienich bescheyt Dus t'beste deel verkiesen, Om niet door eyghen ijdel gheest'lijckheyt Den hooghsten prijs verliesen: Want heeft men Christum niet, Men mist oock t'leuen siet, In hem is t'eeuwich leuen ondoodich, Dus is Christus ons meest noodich. 