 V Wilt haken nae den vrede, Vrienden dat is mijn bede, Houdt by de waerheyt stede, Wilt wassen en uytbreyden, En wapent u daer mede Teghen alle booshede Als reyne Christen leden: Wilt altijdt onderscheyden Dat licht ghewis Doch uyt de duysternis, Wat in Syon expris Doch gheen suerdeegh en is Om t'soete te verseuren, Dat seer haest soud' ghebeuren Datter veel omme treuren En laet u niet besmeuren, Maer houdt u reyn en fris. Veel twisten en discoorden Comen dickwils om woorden, Die doch soo luttel voorden, Die hoor men menichuuldich, [...]gghent daertoe aenboorden Datser noch meer verstoorden, Waer ouer sy behoorden Haer te bekennen schuldich, Laet commer swaer Doch achter weghe daer, En neemt Gods woorden claer, En handelt doch daer naer, Ghelijck een wijs bevroeder: Alsoo met uwen broeder En zijt gheen quaet vermoeder, Maer sijns Zielen behoeder Wt reynder liefde aen haer. En spreeckt doch gheen schandalen Van al u Broeders qualen: Maer als ghy hem siet dwalen Soo wilt hem onderwijsen, Wie dat doch is, can falen, Laet de liefde soo stralen, Want die't al sal betalen Die sal u daer in prijsen: Laet maticheyt By u doch sijn planteyt, Ghelijck Petrus seyt, En tot vreden arbeyt, Dat wy ten allen stonden In vreden zijn ghebonden, Prijsen als den ghesonden, Met eendrachtighe monden Gods groote Majesteyt. Het is den Man groot eeren, Hem van den twist keeren, Gaet Salomon vermeeren, Leeren, als de vailjande, Om los te sijn van verseeren, Volght t'ghebodt des Heeren, Die gheerne rebelleren Moeten comen tot schande: Dat merckt men snel Aen t'huys Israel, Die met een boos opstel Moyses waren rebel, Dat sy om sulcke dinghen, By menichte verginghen, Haer straffe sy ontfinghen: Wilt u herte bedwinghen Van den twist, soo doet ghy wel. T'was teghen Gods behaghen Dat sy soo ginghen claghen, Diese hadde ghedraghen Op vloghels seer behendich: Tot Tabera sy laghen, Gheen vleesch-potten en saghen, Sy weenden in dien daghen, T'herte was seer afwendich: Den water vloet Tot Mara met der spoet. Die was bitter onsoet, T'volck hadde cleyne moet, Dat sy deur swaer versuchten Maeckten quade gheruchten, End' wilden weder vluchten Tot de Egyptsche vruchten: Alsoo doch niet en doet. En wilt niet omme kijcken, Noch Israel ghelijcken, Nae die Egyptsche Rijcken Die wy doch moeten deruen, Want die van den wegh wijcken Vallen in sware stricken, Latet doch beter blijcken, Dat ghy niet en moet steruen In de Woestijn, Soo sy ghevloden zijn, Met seer swaer ghepijn Ghestoruen van't fenijn, Door't bijten van de Slanghen Quamense in sdoodts verstranghen: Leydet beter u ganghen, En wilt altijdt aenhanghen Christum den Medecijn. Dit is ons alle gheschreuen Tot exempel beneuen, Op dat wy niet en sneuen Ghelijck de onverstande. Korach hooghe verheuen: Dathan liet oock sijn leuen, Abyron is ghebleuen T'samen buyten den lande, Hooghmoedt heeft daer ghebloeyt, En hebben haer ghemoeyt, Moyses, Aaron verfoeyt, Godt die heeftse uytgheroeyt, De doot moesten sy smaken In der hellen eylaken, T'en zijn gheen cleene saken Sulcken oproer te maken, Och, wat zijnder al vervloeyt? Prince dit wil ick toonen, Ses hondert duysent persoonen Wilde Godt niet verschoonen, Om haer zonde end' misdaden Teghen der zonden loonen, Godt wil ons beter jonen, In der eeuwicheyt croonen Door sijn louter ghenaeden, In de Woestijn wijt, Heeft Godt ghebenedijt, Met vlijt, ghehoorsaem zijt, Verblijdt, u niet in strijdt Soo comt ghy niet in blamen Als Israel by namen, Die int landt niet en quamen, Maer ghelijck den vreedtsamen Soo schickt u nae den tijdt. 