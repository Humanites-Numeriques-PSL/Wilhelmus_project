 IN den begin schiep Godt Man en Wijf In reynder liefden t'samen, Van waer comt dan nijdt, twist ende gekijf? Int Houwelijck, bynamen In s'Weerelts wijde vloet, Daer men de liefde soet Tusschen twee soo versaemt in trouwen, Soo haestich siet verflouwen. Tobias vroet, doet hier af claer bewijs, Om dats' in haer beginnen God niet en soecken, noch sijn woort propijs Oorspronck der rechter minnen: Maer zijn t'samen ghepaert Nae den vleeschelijcken aert, Waer door men in aller manieren De liefde siet faelgieren. Dat oudt Serpent, t'welck nemmermeer en slaept, Voeght hem tusschen haer beyden, Want sijn natuere daer solaes in raept Als de liefde mach scheyden: Godt is de liefde reyn, En waer hy faelt certeyn, Hoe hooch oock eenen staet ghepresen, Daer en can gheen liefde wesen. Die vreese Gods die alle dinghen leert Wijsselijck doen oft laten, Sy hebben daer haer ooghen afghekeert, Soo dat al bouen maten Elck faelt in sijnen graet Door onghelooue quaet: Daer twee soo Godtloos leuen, Wordt de liefde bedreuen. Onghehoorsaem, t'welck is een swaer verdriet, Ia de vrouw' in al haer weghen: De Man alst hooft, en acht de vrouwe niet T'welck comt door't vyandts pleghen, Midts dat sy gheen van tween Ghefundeert op den steen En zijn om s'vreuchts beclijuen, Hoe soude daer liefde blijuen. Prince, daer Godt het huys regeert en waeckt, Daer ist een pleyn vol vreuchden, Daer domineert door de liefde volmaeckt, Vrede met alle deuchden: Maer daer in echte ghespan Versamen Wijf en Man, Sonder Godt nae s'vleeschs booshede, De liefd' en heeft daer gheen stede. 