 LOeft onsen God alle sijn knechten, Verblijdt al die hem vreest: Want de bruyloft des Lams ten rechten, Is comen in den Gheest, En tot der feest Heeft haer bereydt seer blijde, De Bruyt met reyne witte zijde, Dits van den Echt den rechten keest. Adam die draeght hier van figuere, Want Godt hem Eva schiep Van sijn Ribbe, vleesch en natuere Dewijl hy vaste sliep, Aen't Cruyce, diep, Christus zijde doorsteken, Om reynighen sijns Liefs ghebreken, Bloedt en water daer uyt liep. Van zonden heeft hy haer ghewasschen Door sijns lijdens virtuyt Ghegheuen schoon cieraet voor asschen, Sy is sijn lieue spruyt Ghewassen uyt Den Wijnstock uytvercoren, Beyde van Godt zijnde gheboren, Is sy sijn Suster ende sijn Bruyt. Wy zijn leden aen sijn lichame, Schrijft Paulus ouervloet, Van sijn vleesch end' beenen bequaeme, Daerom den Mensche vroet Verlaten moet Sijn Vader ende Moeder, Eph.5.31. End' in Christum onsen behoeder Aencleuen sijn Huysvrouwe soet. Ende twee sullen een vleesch wesen, Dus een verborghentheyt Die groot is, en dierbaer ghepresen, Maer met goet onderscheyt Alleen gheseyt Van Christo, ende sijne Ghemeynte, heylich en divijne, Daer den volcomen Echt in leyt. Reyn kinderen uyt t'woordt des Heeren Worden hier voort ghebracht, Oprechten wandel, cuysch verkeeren, Gheeft daerin oock sijn cracht: Dus wel bedacht In de vreese Gods trouwen, Het helpt des Heeren huys op bouwen, En t'vermeerdert Gods reyn gheslacht. Schuwen moet men ende verwaten Den lust der jonckheyt fel, Daerom is de Echt toeghelaten, Maer ten is gheen bevel: Die trout doet wel, Dien niet en trout doet beter, Niemandt en mach wesen vergheter God den Heere te dienen snel. Fundeert u al Mannen ende Wijuen Vast in den Echt Christi, Soo meucht ghy in den Echt beclijuen: Maer ghy Mannen onvry V Wijuen ghy In liefden wilt versinnen, Want die hare Huysvrouwen beminnen Hebben haer seluen lief daerby Reghel der natueren bewijset Sijn vleesch en haet niemant: Maer hy gheneeret, en hy spijset Als Christus sijn Bruydt, want Hy haer Heylant Is, ofte Salichmaker, Dus is den Man als neerstich waker, Schuldich sijn Wijf alle bijstant. Alsoo Christus hier sijn Ghemeente Goet doet, ende gheen quaet, Hy gaf hem seluen in vercleente Voor sijn Bruyt delicaet: In sulcken graet Is hier den man begrepen, T'Wijf hem tot een hulpe gheschepen, Hem seer hooghe beuolen staet. Nae dien de Vrouwe is beseuen T'swackste vaetken onstijf, Moet den Man woonen haer beneden Met verstandich bedrijf, Gheven t'Wijf Haer eere onvermindert, Op dat niet en worde behindert, T'ghebedt door nijt, twist oft ghekijf. S'ghelijcx de Vrouwen wesen sullen Haer Mannen onderdaen, Daer in den wille Gods vervullen, Ende niet wederstaen, Op dat, die aen T'woordt niet gheloouen connen, Sonder t'woordt moghen zijn ghewonnen, Als sy acht op den wandel slaen. Onder den man moet zijn gheboghen Des Vrouwen wil en macht: Want laetst gheschapen eerst bedroghen, Sy die misdaet in bracht, Sara gheslacht Int Houwelijck ghespannen, Eert, vreest, ende hebt lief u Mannen Met stillen gheest, die Godt groot acht. Yeghelijck Vrouwe ydoone In echt verbonden draeght Het Beeldt van de Ghemeynte schoone Die onbevleckte maeght, Die wel behaeght Haer Bruydegom en Heere, Dus in der swackheyt Vroukens teere, Yverich nae dit exempel jaeght. Salich te zijn door't Kinder-baren Is de Vrou toegheseyt, Maer t'gheloove moet sy bewaren, En de liefde planteyt Met heylicheyt End' eerbaerheyt volheerden, Vrienden wilt danckelijck aenveerden Om, Een dat noodich is arbeyt. Broeders die t'Huwelijck beleuen, Beneersticht u eenpaer, V lesse van Godt u ghegheuen Volght die ghestadich naer: Susters eerbaer Schickt u aen alle zijden Om in s'Lams Bruyloft te verblijden Naemaels met der Enghelen schaer. 