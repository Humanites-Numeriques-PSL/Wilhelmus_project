 O Christus Heer der Heeren, Ghy zijt met goet bescheydt Self ons hier komen leeren Ws Vaders Woordt planteyt Een uytnemende wijsheyt, Maer die Menschen seer obstinaet, Door haer onverstandt verleydt, Achten weynigh uwen hooghen raet. Ter werelt noyt propijser Wet, als t'Euangely, Nochtans willen veel wijser De Menschen noch wesen vry, Want teghen haer Policy En Placcaten hy haest misdoet, Die ghehoorsaem is 'twoordt Christi, Niet beraden met vleesch en bloedt. Nochtans sal eeuwigh blyven Vwen raedt, en die hem hoort, Wat willen d'arm katyven Der Menschen doch stellen voort, Al teghen uwen raedt discoort, T'sal haer namaels vallen swaer, Want dat self u ghesproken woort Sal ten jongsten daghe oordeelen haer. Ock of de Menschen bedachten, Hoe groot en heerlijck dan Ghy u heylich woort sult achten, Ontwijffelijcken menigh Man Daer nu meer soude houden van, Die't nu in onweerden heeft, En seer qualijck verdraghen kan, Maer menschen raedt voor goet aencleeft. Och hoe quamen sy te nieten Door der Deluvien tempeest, Die haer met regeren lieten, Iae noch straffen van uwen Gheest, En die oock nu verachten u feest, En daer toe u boden dootslaen, Sullen voor u aenschijn bevreest Eeuwigh sterven en vergaen. Prince deuchdigh gheneghen, Self ons tot wijsheyt zijt, Want u ghedachten en weghen Passeren de onse seer wijdt, Leert ons in allen strijdt Toesien op u alleyn, Dat wy moghen met u int krijt 'tVeldt altijt behouden reyn. 