 MIjn liefdevijn// is mijn, En ick ben zijn// nae dijn Lieflick aenschijn// met pijn Verlangt my// liefste greyn: Ghelijck een Hert bevonden, Dorstich nae die fonteyn, Ghy zijt die my van zonden, Wt ghenaden alleyn, Schoon hebt ghewasschen reyn, Ende ghemaeckt ghemeyn, Al door u bloet// u goet, V loven vroet// ick moet, Dat ghy my doet// soo soet, Vloeyen u gracy pleyn. O Minnaer groot// minioot, Soet Hemels broot// ter noot, Die van der doot// my bloot, Puer hebt ghenesen al: O Lief, heylich, almachtich, Ghy zijt die comen sal, Wilt my wesen ghedachtich, Hier in dat Aertsche dal, Leyt my op den wegh smal, Bevrijdt hier u Schaepstal, Vwen wijngaert bewaert, V Bruydt vermaert// verclaert, Nae uwen aert// ghebaert, Beschermet voor den val. Biedt my u hant// vailliant, Brengt my in 't lant// playsant, Doet my bystandt// lief, want Op u ick my verliet, Wt mijn eyghen vermoghen, Ben ick ghelyck een riet, Ick soude zijn bedroghen, Waert dat ick dachte, siet Ick ben al wat oft yet, Want ick en ben doch niet, Dan een broos vat// saen mat, Om gaen den padt// ter stadt, Maer deugh' ick wat// my dat Door uwe cracht gheschiet. Mijn troost ghy zijt// altijt, Want mijnen strijdt// in 't krijt, Sal in jolijt// subijt, Veranderen all'gaer: Maer waerder gheen verrijsen, Ghelijck alsser is claer, My mochte wel afgrijsen, Van mijn ellende, maer O ghetrouwe Minnaer, Ick weet wel openbaer, V armen staen// ontdaen, Om my t'ontfaen// seer saen, Dus wil ick gaen// u baen, V last en is niet swaer. Tot u ick keer// o Heer, Kranck zijnde seer// en teer, Gheeft dat ick meer// u leer, Volghe sonder afwijck: Want als ick gae bedincken Die croone magnifijck, Daer ick mede sal blincken, Die claer Sonne ghelijck, Al in ws Vaders rijck, Dan acht ick 't hier al slijck, 's Vleeschslust, ghewelt// en ghelt, Dat voor my stelt// in't velt, Satan den heldt// want t'smelt Al in een ooghenblijck. O goedertier// Princier, Ghy die met vier// sult schier, Tot haer dangier// al hier, Straffen die boose stranck: En legghen u vyanden Tot uwer voeten banck, Daer knerssinghe der tanden Werdt, huylinghe ende stanck, O lief, boet mijn verlanck, Wilt my behouden vranck, Van t'onbekent// torment V excellent// en jent, Aenschijn present// my went, In vreucht sonder verganck. 