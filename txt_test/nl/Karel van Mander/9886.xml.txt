 GOdt alleen wijs weet alle dinck, Hy en wort niet bedroghen, Van eenich mensch in swerelts rinck, Seer groot is zijn vermoghen, Gheen quaedt en is // aen hem ghewis, Hy haet valscheyt en loghen. Den valschen en bekeerden aert, Die is van hem afvalligh, Sy en zijn met hem niet ghepaert Die van herten zijn galligh, De quade siet // en kent hy niet, Al is den hoop ontalligh. Maer zijn ooghen sien breedt en wijdt Nae die oprechte gronden, Dat is een oprecht Israelijt, Na Christus selfs vermonden, By welcke noch // list noch bedrogh, Int hert en is bevonden. Doet wech uws herten voorhuyt quaet Sprack Godt inden ghebode. Die hier in volght des Heeren raet, Dat is een oprecht Iode, Ende hier of, komt toe den lof, Niet den Menschen, maer Gode. Om dat Iob was slecht ende recht Stondt hy in Gods bevrijden, Godt wil datmen gheheel afleght, Gheveynstheyt en benijden, Den ouden Mensch // den quaden wensch Al door den Gheest afsnijden. Als wy open van herten zijn, Al door Gods Gheest virtuyten Dan sal door het gheloove fijn In ons zijn liefde spruyten, En blijven by // soo langh' als wy Ons herte niet en sluyten. Maer sluyten wy ons herte toe, Ende laten verstijven Die oude voorhuydt, Broeders hoe Sal dan konnen beklyven Gods liefde klaer // hoe sal hy daer Eenichsins moghen blyven. In een oprecht hert' ende ziel Sal Gods woort vruchten draghen, Maer 'tzaet dat by den weghe viel, Op steenen end' in haghen, Bleef onder voet // 'therte zijn moet Ghebroken en verslaghen. Gods woordt, als hamer ende ploegh, Daermede moet het wesen Gheoffert, alsoo wy ghenoech Inde Schriftuere lesen, Met desen bouw // in recht berouw, Wordt de Ziele ghenesen. Een gheoeffende aerde goet, Drinckend' in haer den reghen, Draeght sy den Bouwer kruyden goet, Ontfanght van Godt den zeghen, Maer gheeft sy uyt // doorens onkruyt, Den vloeck die komt daer teghen. Maer tot u Broeders hopen wy, Ter saligheydt al beter, Want God gherechtigh is, end' hy En is doch gheen vergheter Van u goet werck // der liefden sterck Och hy is al discreter. Al watmen hier den minsten doet Van zijn Broeders eersame, Dat sal hy loonen overvloet, Alwaert in zijnen Name, Eenen kroes maer // kout waters klaer, Het is voor hem bequame. Christus by d'offerkiste sat, De Weduwe vol vlijten, Heeft hy ghepresen, hoe wel dat Sy maer en gaf twee mijten, Want sy daer in // van haer ghewin Leyde al haer profijten. Daer waren in Elias tijt Veel Weduwen bevonden, In Israel, maer van daer wijt Was hy alleen ghesonden Tot Sarepten // in Sidonien, Tot een Weduw/ goedt van gronden. Veel Melaetsche in Israel Waren daer oock in wesen, Tot Eliseus tijden wel, Maer gheen en werdt ghenesen, Dan Naaman // die daer was van Syrien soo wy lesen. Daer isser veel gheroepen, maer Weynigh zijnder verkoren, Elck neme doch zijn selven waer, Om niet te gaen verloren, Maer dat hy zy // van boven vry Oprecht uyt Godt gheboren. Al die gheestelijck zijn ghesint, Zijn gheestelijck eersame, Wie Gods Gheest heeft, die is zijn kint, End' oock zijn erfghename, Godt maeck ons hier // toe goedertier, Wt ghenaden bequame. 