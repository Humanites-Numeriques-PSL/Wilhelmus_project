 EEn Liedt t'onsen vermane Wild' ick wel singhen, want Wy vinden op de bane, Nae t' nieu beloefde landt, Menich vyandt te beene, Dus laet ons toesien wel, Dat niemant in't ghemeene Inwendich en versteene, Door't bedroch der zonden fel. Het fel bedroch der zonden En mach ons doen gheen quaet, Indien wy t'allen stonden Godts woordt, dat eeuwich zaet, Houden in't herte binnen Ghesloten end' gheprent, Gheschreven in de sinnen, Wy sullen wel verwinnen, Weerelt, vleesch, end' oudt Serpent. T'serpent dat heeft bedroghen Eva in't lust-hof soet, Ende Gods woordt ghetoghen Eerst uyt haer sinnen vroet, t'Onnoosel bloet vergoten En badde Cain niet, Hadde hy onverdroten In sijn herte ghesloten s'Heeren woordt dat hy verliet. Verlaten t'woordt des Heeren Heeft oock d'huysvrouwe Loths, Sy ginck haer omme keeren Teghen t'woort des ghebodts: Den Man Gods werdt verbeten, Om dat hy heeft ghehoort Die woorden der Propheten, Dranck water, end' heeft gheten Broodt, jeghen des Heeren woordt. Des Heeren woort cleyn achten, Dat dede Nadab schier End' Abihu versmachten Ende vergaen in't vyer, Menighertier figuere Van Saul, end' ander meer, Vertoont ons die Wet puere, Die heylighe Schriftuere Is gheheel tot onser leer. Tot onser leer bequame, Op dat een Mensche fijn, Draghende s'Heeren Name, Soude volcomen zijn, Tot alle goede wercken Gheschickt, en daer toe snel, Want soo wy aenmercken, In den gheest vry verstercken, Als wy doen nae Gods bevel. Die Gods bevel beleven, Sal Godt gheleyden vry, Voedtsel der Zielen gheven, Haer ghebeente sal hy Sterck maken, end' verjeuchden, Als eenen ghewaterden hof, Sullen alle die in deuchden, Gods wille doen met vreuchden, Tot sijnen prijs ende lof. Gods prijs end' lof verbreyden, Laet ons met wercken goet Van Christus woorden niet scheyden, Want wie die hoort end' doet, Die is ghelijck den wijsen, Die thuys op den steen bout, Hoe wel de winden rijsen, Hy en derf met afgrijsen, Sijn macht is in't levens hout. Christus het hout des levens Hier sijn woninghe maeckt, Met den Vader, benevens Die in sijn liefde blaeckt, End' leeft nae sijnen woorde, Ghetrouwe tot der doot, Of haer de weerelt stoorde, Een drievoudighe coorde Is gheduerich in alle noot. In alle noot niet smeecken In den gheest goedertier, Tot dat ghenaden-teecken Laet ons, ons keeren, hier Vast by den Heere blijven, In sijn liefd' end' ghebodt Tot onses roeps verstijven, Sijnen gheest sal ons drijven, Amen, vrienden, dat gheve Godt. Godt gheve sijn ghenade Tot ons vermoghen kranck, Dat wy dit cort end' quade Schaduwich leven lanck Sijn woordt oprecht bewaren, Ende naemaels ghewis Met alle sijn Heyrscharen By hem moghen vergaren, Ghelijck ons wel noodich is. 