 MIjn Ziele loeft den Heere, uyt alle uwe cracht, Die u in sijner wooninghe heeft ghebracht, Dach ende nacht wilt danck bewijsen, Die Ziele en lijf can spijsen, Wilt hem doch prijsen. Ghy zijt wel prijsens weert, o lieve Heere mijn Want ghy zijt mijner Ziele een Medecijn Olye en Wijn, nae Schrifts vermonden, Goot ghy in onse wonden, Wiest af ons zonden. Wie heeft doch meerder barmhertichede ghedaen, Dan ghy, o rechten Samaritaen, Ons byghestaen ons schuldt ghedraghen, Die wy ten eeuwighen daghen Moesten beclaghen. V moeten wy wel prijsen, o Heere bouen al, Die ons heeft ghenesen van Adams val, Int jammerdal, zijt ghecomen, En hebt ons aenghenomen, Wt dat verdomen. Want al wat dat de Wet niet en vermocht Dat heeft Christus met sijn doot volbrocht Dat schaep ghesocht dat was verlooren, Om ons te vrijden al vooren Wt Godes tooren. Ghy hebt dat hantschrift gewendt tot onsen behoet, En voor ons allen ghestort u bloet, Den Vader goet, ghestelt te vreden, Die Wijnpersse ghetreden, En vele gheleden. Om ons te bevrijden uyt den eeuwigen noot, Soo waert ghy, o Heere, de doot, een doot, Dit vindt men bloot, seer claer geschreuen, En ons zonden vergheuen, Op dat wy leuen. Wie heeft meerder liefde, so ghy, o Heere, vertelt, Dan die sijn leuen voor sijn schapen stelt, S'Duyuels ghewelt, hebt ghy ghewroken, Die seven Seghels ghebroken, Dat Boeck ontsloten. Want so lief hadde God die weerelt ydoon Dat hy Christus sijnen Sone schoon, Wt sijnen troon, hier heeft ghesonden, Den stercken man ghevonden, En vast ghebonden. Ghy hebt voor ons, o Heere, so veel geleen Ende den Duyuel sijnen cop vertreen, Voor ons ghebeen, in u verclaren, Dat ons Godt der heyrscharen, Soude bewaren. O Princelijck Godt vol alder heerschappijen, Die voor des weerelts begin was voorsien Ten laetsten tijen, vertoont int wesen, En met u bloet ghepresen Ons al ghenesen. 