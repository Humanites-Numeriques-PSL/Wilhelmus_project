 T'Grootste ghebodt, Daer d'ander uyt beginnen, En 'thooghste lot, Datmen hier mach besinnen, Is sonder spot Den Heere te beminnen, Iae onsen Godt, Van gantscher herten binnen, Van gantscher zielen vroede En van gantschen gemoede, Hy heeft ons met den bloede Sijns Soons verlost, de goede Godt, die wy meest Te hebben lief behooren, Want hy ons eest Heeft lief ghehadt te vooren. T'waerom sy dit, Dat wy hem liefde draghen, Niet om 't besit Sijns rijcks, maer dat wy jaghen Nae 't rechte wit Sijns Naems, om hem behaghen, Ghelijck David, Naer gheenen Hemel vraghen, Noch op gheen werelt achten Al moesten wy versmachten, Soo moesten ons ghedachten Ghevesticht staen met krachten Op hem soo heel, Dat hy tot allen tijden, Ons herten deel, En troost waer met verblijden. Sy die als riet Wijcken, en niet en blijven By den Heer, siet, Vergaen sonder beklijven, Hy brengt te niet, Die teghen hem bedrijven Hoerdom met yet, Dus laet ons dan verstijven Ons ghedachten, en houden Hier in dees Aertsche wouden Aen hem, sonder verkouden, Daer in met recht wy souden Hebben seer groot Een vreucht vry ongheloghen, Noch in de noot Op hem verlaten moghen. Om gheen afwijck Te doen, elck wil hem dwinghen T'achten als slijck Oft dreck hier alle dinghen, Niet om Gods Rijck, Als om den sonderlinghen Schat, wiens ghelijck Gheen oogh' en mach bestringhen, Christus groot niet om gronden Te winnen, om bevonden, Te zijn in hem ghebonden, In zijn liefde verslonden, Want hem aenkleeft Den vloeck t'sijnen verseere, Wie niet lief heeft Iesum Christum den Heere. Ons roemen vry Is ydel, als wy praten Segghende wy Hebben Godt lief by maten, En dat daer by, Wy onsen Broeder haten: Ock sulcx en zy Niet: Ist, wy moetent laten, Malkander wy behoorden Lief hebben, niet met woorden, Noch oock als den ghestoorden Cain, die hem tot moorden Begaf, want quaet Was sijn werck en gheneghen, En Abels daedt Was gherechtich daer teghen. Dits een bevel, Ons oock van Godt ghegheven, Soo groot instel, Als 'teerste voorgheschreven, Dat elck een snel Liefhebben moet den even Naesten soo wel, Als eyghen lijf en leven, Sijn lijden self ghesmaken, Met hertelijck ghenaken, Sijn nootdruftighe saken Sijn eyghen lasten maken, En draghen die, Ghelijcker staet bevolen, Broeders, soo wie Dit doet, en sal niet dolen. Dus werdt vervult De wet Christis ghepresen, Der liefden schult, Met broeders noots ghenesen, Liefd' en gheduldt Is ons doch voor bewesen, Soo ghy wel sult Van't lijden Christi lesen, O Broeders wat beswaren Is hem al werdervaren, Voor ons, als wy noch waren Vyanden en sondaren, Sonder bedrogh Hy't Lam quam self betalen Ons schuldt, en doch Op ons was gheen verhalen. Hy wil gheen loon, Siet, wat een liefde brander In hem seer schoon, Gheen meerder zijn en cander, Dan, elck persoon, Wil, hy zy een bystander, En hulpe toon Oock voort soo aen een ander, Dit neemt hy noch aen mede, Als ofment self hem dede, En stelt hem in de stede De armen reyn van zede, T'zy groot oft smal, Hy wilt noch al ghedencken, Iae wil en sal Daer voor zijn Rijcke schencken. 