 HOort Kinders, weest ghedachtigh, Dat elck ghelooven moet, Datter is een almachtigh God, al oprecht en goet, Die al wat leeft // Gheschapen heeft, En sal verghelden wel, Al die hem hier eendrachtigh Soecken na zijn bevel. Ghy kinderen al tsamen, Vreest Godt, en hoort zijn stem, En wilt u altijdts schamen Te wesen stout voor hem, Hy hoort en siet // Al wat gheschiedt, Hy weet alle ghepeyns, Daerom en wilt niet ramen Yet quaets, oft yet onreyns. Die de vreese des Heeren Van joncx beherten saen, Die sullen wijsheydt leeren, En vinden slevens baen, Dus hebt met vlijt // den Heer altijt Voor ooghen, en int hert, Hy sal hem tot u keeren, Vwen leydtsman hy wert. Leert Godt den Vader prijsen, En zijt altijdt danckbaer, Eer ghy het lichaem spysen Begint, en oock daer naer, Als ghy opstaet // En slapen gaet, Vergheet niet u ghebedt, En laet u onderwijsen Oock gheeren in zijn Wet. Siet een ghebodt ghegheven Heeft hy u, en ghyt doet, Beloft' is u gheschreven, Dat ghy sult hebben spoet Op eerden hier // Dus goedertier, Weest hier in onderdaen, Soo sult ghy langhe leven, En t'sal u seer wel gaen. Eert u Vader en Moeder, Seer kort is dit ghebodt, Christus onsen behoeder, Al was hy selve Godt, Ghehoorsaem ras // Den Menschen was, Voor zijn Ouders bekent, Wil yemant zijn sijn broeder, Die volght hem tot den endt. Het hooft ontdecken, nijghen Den kinderen wel voeght, Als Ouders spreken, swijghen, En wesen licht vernoeght, Met kost oft kleet // En seer ghereet Met antwoordt, en te spoen, Als sy bevel ghekrijghen, Van dit oft dat te doen. Ieught, wilt u selven croonen Met deucht, en nae u macht V Ouders bystant toonen, Ghewilligh dagh oft nacht, Om winnen broodt // Oft ander noodt, Vertroosts' in allen druck, Den Heer salt weder loonen, En gheven u gheluck. Ghewent u vander strate, Mijdt ongheschickte Ieught, Want daer en is gheen bate Te halen, dan ondeught, Leughen en vloeck // leertmen daer kloeck, Mijdt sulcx ghelijck fenijn, En 'savonts eer't is late Voeght u in huys te zijn. Vws Princen jock te draghen Daer toe u selven schickt, Van in u jonghe daghen, Eer ghy int quaet verstrickt, V herte bouwt // met menichfout Te lesen in Gods Woordt, Om 't Lam Gods te behaghen En volghen voort en voort. 