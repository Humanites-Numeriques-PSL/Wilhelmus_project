 O Christen leden Verstroyt breet ende wijt, Ghy die in vreden Van Godt gheroepen zijt, Al ist, dat twist, oprijst, bewijst Een Christen aerdt altijt. Die u wil spreken Oft yet aenbringhen wilt, Van die ghebreken Sijns Naesten, desen stilt, Segt maer, recht gaet, spreect dien, misschien Veel in de sake schilt. Handelt by orden Die u Schriftuere leert, Alsoo mach worden Een dinck te recht ghekeert, Daer by, elck vry, int licht, hem sticht, En Gods naem wordt gheeert. Maer lust om kijuen Is gheenen Christen aert, Die sulcx bedrijuen Zijn uyt Godt niet ghebaert: Waer nijdt, oft strijdt, is, daer, is swaer, De boosheyt onghespaert. Want dien gheest rustich Die de Christenen leyt, En is niet lustich Tot haet of toornicheyt, Maer heeft, en gheeft, al seer, veel meer Ghenade, soo Schrift seyt. Hierom wilt mercken Op die hier achten cleyn Discoort te wercken Neffens de leere reyn, Afsnijdt, en mijdt, sulck suer, en stuer Onsuyuer deech ghemeyn. Wilt vyerich passen Op Gods gheboden soet, Soo sal dan wassen Ghelijck een watervloet, Den vre, hier me, sal zijn oock dijn Gherechticheyt, vol spoet. Oorlof eendrachtich Christen ghesinde wel, Godt laet u crachtich Satan verwinnen snel, Op dat, de stadt, beclijft, en blijft, Die lijdt veel aenstoots fel. 