 LAet ons met herten jolijt Louen den Heer altijt, Die ons daghelijcx doet Soo groote ghenade soet. Want wat wy sien, oft yet Hebben, t'is ons gheschiet Van Godt, die seer beleeft Sonder verwijten gheeft. D'Heydenen hebben ghekent Aen Weerelt en Firmament T'onsienlijck wesen van Godt, Maer bleuen al euen bot. Sy en hebben hem niet gheeert, Noch ghedanckt, maer zijn ghekeert Tot ijdelheyt, dat haer hert Blindt ende verduystert wert. Sy hebben Gods heerlijckheyt Den beelden toegheleyt, Die sy hadden versiert Van menigherhande ghediert. Daerom liet haer Godt in Eenen verkeerden sin, Dat sy bedreuen coen Zondich, vileynich doen. Wy lesen van Israel, Sy saten en aten wel, En stonden op om spel, De straffe die volghde snel. D'ondanckbare hope saen, Sal als den rijm vergaen, Ende vervlieten recht Als water onnut en slecht. Dus laet ons den Heer belijen Met s'herten gheboghen knijen, Die ons inwendich verlicht, En ons int ghelooue sticht. Elck singhe met Dauid vry, Mijn Ziel, en al wat in my Is, loeft den Heere bequaem, En sijnen heylighen Naem. Mijn Ziele loeft den Heer, End' en vergeet nimmermeer Dat hy my soo veel goet Ghedaen heeft ouervloet. Moyses sprack oock seer fijn, Als ghy versaedt sult zijn, Danckt den Heere, wiens handt V bracht in dat goede landt. Iae selue den Heere vermaert Met ooghen ten Hemelwaert Danckte den Vader minjoot Wanneer hy brack dat broot. Wy aerdtsche wormen kranck, Wat zijn wy Godt al danck Schuldich? eylaes, hoe wort Hier in ghedaen te cort? 