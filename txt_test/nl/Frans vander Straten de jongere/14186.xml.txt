 Ontwaeckt ontwaeckt subijt, Al vanden slaep der sonden, Want tis nu den tijt, Soo de schrifuere bediet, Soo Paulus gaet vermonden, Dus waeckt tot allen stonden, Op dat ghy niet, En compt al int verdriet, Met die daer siet, Slaepen in sonden blint, Maer staet met die cantijcke bruyt, Van v bedde der sonden uyt, En soeckt dit wel versint, Die u siele bemint. Dat is Christus alleyn, Die quam al wt den troone, Wt liefden reyn, Om ons zijt dies wel vroet, Te verlossen ydoone, En ons te wasschen schoone, [...]et zijn bloet, So ons de schrift condt doet, Op dat wy metter spoet, Soude wesen devijn, Neerstich so Paulus gaet verbreen, Tot goede wercken alle gemeen, Op dat onsen vader fijn Mochte gepresen zijn, Maer dien Christus mynoot, Sulcke liefde heeft gedragen, Tot ons al inde doot, Also moeten oock wy, Naer Johannis gewagen, Hem lief hebben tallen dagen, En hem verstaet wel my, Volgen wt liefden vry, Gelick als hy, Heeft geseyt met woorden claer, Wilt my yemant naer volgen hier, Die neemt zijn cruys op met dangier, En moet hem selven voorwaer, Versaeken tis openbaer, Dat is my wel verstaet, Ghy moet u overgeven, Den ouden Adam quaet, Dooden al door den geest, V selven niet meer leven, Gelick het staet geschreven, Maet wt trecken alder eerst, Den ouden rock onbevreest, In dit fooreest, En aendoen dit aenhoort, Den nieuwen mensche onbevleckt, Gelick als Paulus u ondeckt, En gaet naer s'Heeren woort, In een nieu leuen voort, Op dat ghy tallen saysoen, Mocht verblijden met de schaere, Op den berch van Syoen, Gelijck Esdras heeft sien staen, Dese hadde allegaere, So de Engel gaet verclaere, Tegen Esdras saen, Den ouden rock afgedaen, Daerom hebben sy ontfaen, Een croone seer triumphant, Dus werpt doch wech dat oude cleet, Met Bartholomeus vaet dit bescheet, En volcht Christus playsant, Naer het beloofte lant, Desen berch wilt verstaen, Is godts heylighe gemeente, Soo Paulus doet vermaen, En gods tempel niet te min, Sy is van reyn gesteente, En van Christus gebeente, Verstaet den sin, Wilt ghy daer comen in, Ghy moet ick seker bin, Soo de schriftuere verclaert, V besnijden seer excelent, Op dat ghy mocht wesen present, Een levenden steen vermaert, Aen den tempel bewaert, Dit is verstaet den grondt, Gods tabernakel gepresen, Wy daer in teeniger stont, Wil woonen naer schrift aduys, Die moet af also wy leesen, Ghelick het staet bewesen, Sonder smette propijs, Commen in dit paradijs, Met sinnen wijs, Dus en vergeet doch niet, Als ghy compt in dees feest, V bruyloofts cleet al naer den geest, Op dat ghy int verdriet, En compt soot is geschiet. Maer dat ghy in dit pleyn, Mocht woonen in vrede, En oock wesen certeyn, Als ghy treet den wech smal, Een borger van de stede, En oock een schaepken mede, Van het schaepstal, Hier in dit aertsche dal, Verstaet dit al, Dat ghy naer mijn bevroen, Mochte wesen wel hier op let, Een ledeken aen Christus net, En oock een rancxken groen, Dat vloeyt tallen saysoen. Oorlof dus voor een slot, Hier uyt so wijl ick scheyden, Ick wensche u van godt, Dat dit al mach geschien, Dat hy u wil geleyden Op die oprechte Weyden, Tot allen tien, Op dat ghy mocht verblien, Wilt dit insien, Naer Petrus vermaen, Hier naer al inder eewicheyt, Met Godts kinders vaet dit bescheyt, Wilt dit in dancke ontfaen, V begheerte is voldaen. 