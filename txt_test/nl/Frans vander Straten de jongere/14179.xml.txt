 ICk roep tot u Schepper mijn, Waer sal ick zijn, Ic waer soo geern int beloefde lant, In u Rijcke playsant, Het Lant heb ick van verre gesien, Mocht icker in vlien, Dat waer mijn lust by u te zijn, O Heere mijn, De vrucht des Lants, alsomen leest, Al inden Gheest. Compt laet ons eten onbeureest, In des Heeren Feest, Een eewige vreucht met blijden gesanck, Een eewige danck, Sal daer op gaen een vrolick gheclanck, Inder eewicheyt lanck. Veel vreucht en blyschap blydelijck, In Hemelrijck, Sullen sy aenschouwen eewelijck, Sy den Heere gelijck. Mijn hert verlanghet also seer, O lieve Heer, Hout my doch vast al in u Leer, Dat is mijn begeer. Als ick dencken om het eewige goet, Dan heb ick moet, Als ick ghedencke Gods liefde soet, Wat hy ons doet. De wille des Heeren moet gheschien, Aenhoort goe Lien, Alsoot de Heere heeft voorsien, Wilt daer in verblien. Al die volstandich blijven schoon, Die sullen Gods Soon, Aenschouwen in des Hemels Throon, Dat is haer loon. Adieu mijn alderliefste Vrau, En maeckt gheen rau, Op dat ick v by den Heere aenschau, En blijft ghetrau. Wil yemant singen dit simpel Liet, Die moet met vliet, Al inden geest oock zijn verblijt, Of een is al niet. Noch eens beveel ick u den Heer, Op dit pas niet meer. Houdet u vast aen Christus Leer, Dat is mijn begheer, 