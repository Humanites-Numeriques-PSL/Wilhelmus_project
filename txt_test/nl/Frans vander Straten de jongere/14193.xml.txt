 SYt sterck door den Heere, En door de macht zijnder sterckheyt, Strijt vroom tot elcken keere, Siet dat ghy altijt neerstich arbeyt, Naer gheloove en vrede met gehoorsaemheyt. Aen grijpt de liefde vierich, Met eenen cloecken moet, Volcht Christus goedertierich, Want hy is vol van al ootmoet, Sijn Last is licht zijn Jock is soet. Een vrye open Fonteyne, Is den Huyse Davids op ghestaen, Voor de sonde en onreyne, Die met haer sonden zijn belaen, Die worden daer in genaden ontfaen. Recht by Jerusalems mueren, Was eenen vyver certeyn, Die den Engel aenroerden tot sommiger ueren Die daer eerst in daelde die werden reyn, Van hare cranckheden alsoo ick meyn. Kent ghy desen Vyver te Rechte, Ick verstaet voor Christus en zijn ghemeente fijn, Die daer toe comen recht en slechte, Worden ontfangen met blyden aenschijn, Als sy van nieus herbooren zijn. Herbooren moeten wy wesen, Wt water en geest vry, In een nieu leven verresen, En op ghestaen al met Christy, Soo worden wy von sonden vry. Naer het enge compt het wyde, Naer weenen groot jolijt, Wy sullen met den Heere verblyden, Al ist dat wy eenen cleynen tijt, Om zijnen name worden benijt. Aen siet al mijn elende, O Almachtighe Heer, Wilt uwen geest in my senden, Sterckt my al inde rechte leer, Dat is van herten al mijn begeer. Een Edelman reysde over den velde, En sprack zijn knechten aen, Sijnen wille hy haer vertelde Al wat hy wilde hebben ghedaen, Dese hebben zijnen schat ontfaen. Rekeninghe moet ghy gheuen, Sprack de Heere naer schrifs vermaen, Die weynich hadden vercreghen, Hiet hy in de eewighe vreuchde gaen, Maer den tragen die moeste met schande staen. Recht tot onser leere, Is dit gheschreuen verstaet, Op dat wy ons souden bekeeren, Al van ons sondich leuen quaet, Eer dat op een rekenen gaet. Een eerlijcke croone, Sal daer wesen bereyt, Soo Esdras stelt ten toone Al met dat witte zijde cleyt, Die den doodelijcken Rock hebben afgheleyt. Noyt menschen ooren en mochtent hooren, Noch ooghen en heeft ghesien, Hoe dat Gods wtvercoren, Met den Heere sullen verblijen, Die om zijnen name moeten lijen. Staet bereyt inde wachte Met de wijse maechden beraen Op dat ghy sonder clachte, Al met den Bruydegom meucht in gaen, Dit geue ick u tot een vermaen. Oorlof suster ghepresen, Ick bevele u hier mede den Heer Wilt my ghedachtich wesen In u ghebet al tot den Heer, Van hem en scheydet nimmermeer. 