 ANtwerpen schoon, eertijts vol Goets, Tot den Hemel schier verheven: Vol Weelden, Wijs, ende hoochmoets, Gheheel wellustich int Leven, In overvloet // van alle goet, En schone costelicke waren, Die ghy gheraept // hebt end gheschraept, Och waer is dat alle vervaren. Machtich van Schat, gheen uws ghelijck, Boven alle Steden bevonden, In Nering, ende Gewin seer rijck, Door Waare aen u ghesonden, Van elcken kant // seer abondant, Besoch uyt alle Landen, Met Silver en Gout // seer menichfout, Och hoe ist in u ghemaeckt tot schanden. Van waer comt u den groten noot, Ende dat jammerlicke verderven? Dat die Oude ende Jongers ghedoot, Verrascht onversiens mosten sterven, Van den Vyant // door Vier verbrant, Het deerlick verdestrueren, Vrouwen gheschent // t'waerste torment, Is der jonghe Maechden violeren. Als al u Goet, u was gherooft, Most ghy u lijf noch ransoneren, Wie sou dat oyt hebben ghelooft, Dat sy souden domineren, In u eyghen huys met groot confuys, Hoveerdich hooch verheven, En u versmaet // met staudt ghelaet, Doen dienen met vreesen en beven. 't Spaensche ghewelt, heeft u gheschent, Veel Steden mostent oock besueren, Groot Jammer, Druck ende Ellendt, Mordadighe ongehoorde kueren, Deur den Bloet-raet // seer wreet en quaet, Heeft men horen clagen, suchten, karmen. En veel gheween // by groot en cleen, Tyranniseren sonder ontfermen. Genadighe God, ons doch aenschaut, En wilt t Volcxs lyden versoeten, Geeft dat ons herte, op u betraut, En voor u vallen te voeten, Hebt doch ghedult // met onse schult, Die groot is, dat moeten wy claghen, Wy zijn in noot // door Sonden groot, Daer deur commen ons dese plaghen. Wy, ende oock onse Overheyt, Hebben Heer voor u quaet ghedaen, Leefden in onghehoorsaemheyt, Ws Woorts leeringhe niet ontfaen, Vervreempt van God // ende zijn ghebot, Verblent in onser herten, Den Vroomen verjaecht // ende gheplaecht, Daerom zijn wy oock nu in smerten, Om ws naems wil: O Heer goet, Wilt onser doch ghenadich zijn, Gheeft ons berau, al met oetmoet, Naer u straffe bringt ons uyt gepijn, Van ons misdaet // Veel ende quaet, Verlost ons Heere almachtich. Die arm gemeen // brengt uyt t'gheween, Die seer verdruckt u vallen clachtich. 