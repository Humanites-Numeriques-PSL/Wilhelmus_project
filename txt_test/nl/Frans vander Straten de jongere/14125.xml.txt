 BEdroeft, ellendich, heb ick gesneeft. Als een die dwaelt heb ick gheleeft. Van deuchden bloot, In Sonden doot // met veel aenstoot, Verblint al naer den wech ghetast. Wie sal my brenghen op den Pat. Dolende gaende worde ick mat, Welck is die Baen, Die ick moet gaen // ick ben belaen, O God wilt mijns ghenadich zijn. Die Morgen-sterre is opghegaen, Den Dach die comt uyt Syon aen, Want Gods Wet, Die is gheset // wel daer op let, Als een licht op uwe Paen. Die Sonne der gerechticheyt, Heeft ons gheweert die duysterheyt, En t' Licht ghebrocht, Goedich besocht // diet al vermocht, Gods deuchden ick vertellen moet. Godt heeft zijn liefde my vertoont, Sijn eyghen Sone niet verschoont, Doen ick noch boos, En goddeloos, Sonde vercoos, Goedich my tot berau ghenoot. Door genade ende goetheyt groot, Zijn wy verlost uyt allen noot, Gods lieve Soon, Dat Offer schoon // uyt s'Hemels throon, Heeft alleen die schult betaelt. Tusschen God en ons een-paer, Is dat die trauwe Middelaer, Hy soent alleen, Voor groot en kleen // al int ghemeen, Die hier op zijn ghenaden staen. Gode deelachtich zijn wy ghemaeckt, In zijn ghemeensaemheyt gheraeckt, So t wesen jent, Christi bekent // tot inden ent, Den Roem der hopen by ons blijft. Tot die erffenisse int licht, Der schoonder Stadt van Godt ghesticht, Daer die Borghers fijn, Heylighen zijn // vroom int aenschijn, Van welcken Godt een Vader is. Maer wie gheveynst in sonden leeft, En so by Godts Gemeente sneeft, Die can niet staen, Maer moet vergaen // hoort mijn vermaen, Godt den Rechter ontwijckt hy niet. Proeft u selven wel besiet, Staet ghy voor Godt int ghelove niet, V baet gheen Naem, Noch goede Faem // maer onbequaem, Gheveynst u selven ghy bedricht, Want t staet al bloot ende ontdeckt, t' Aenschauwen Gods dat is perfeckt, Wat yder doet, t' Sy quaet oft goet // zijt des wel vroet, Dat wert gheloont al naer het werck. Maer op u werck vaet dit bediet, En sult ghy u verlaten niet, Voor een advijs, Met Sinnen wijs // geeft God den prijs, Die u genadich salich maeckt, Wort van u yet goets gedaen, Van den Heere hebt ghyt ontfaen, Die sulck ghemoet, En wille goet // al door u doet, Des sult ghy u niet nemen aen. Men moet dryven t'allen termijn, By alle die gheloven fijn, Dat sy van aert, In deucht verclaert // en vroom vermaert, In goede wercken die meeste zijn. Mijn Siel vergeet die weldaet niet, Die u van Gode is gheschiet, t' Woort Gods soet, Horende doet // met lust en moet, Gode van herten wilt danckbaer zijn. Ja dancket God den Vader seer, Door Jesum Christum onsen Heer, Vyt wiens opstel, Ghy uyt gequel // des doots seer fel, Tot zijn genade gecomen zijt. 