 GOd sy gedanct O suster mijn, Dat Godt Vader devijn, Oock heeft vercooren dijn, Om een van zijn schapen te zijne, Och wilt hem naer volgende zijn, En vreest druck nochte pijn, Op dat ghy meucht seer fijn, Hier naemaels ontvlieden de pijne, Want daer compt hoort mijn gewach, Eenen wreeden fellen dach, Den welcken verheven, Is van Safonya beschreven. Desen dach sal zijn soo wreet, Als eenen Oven heet, Verstaet wel dit bescheet, Och wilt hem ontvliedende wesen, Op dat het u niet en wort leet, Maer dat ghy staet bereet, Om t'ontfanghen het cleet, Dat Christum sal geven ghepresen, Ist dat wy hier vroom staen, Ende hem niet af en gaen, Wy sullent al besitten, Dat cleet ontfangen sonder smitten. Begheert ghy nu seer excellent, Te besitten present, Dat eeuwich rijck ient, Soo maect dat u Lampe blijft branden, Op dat ghy niet met groot elent, En compt in sware torment, Als die dwase Maechden blent, Die daer sliepen als d'onverstanden Tot in der middernacht, V neerstich daer van wacht, Dat ghy vry sonder mincken, Meucht als de sonne altijt blincken. Blincken als die Sonne claer, Sullen wy alle gaer, By Godt ons hemels Vaer, Ist dat wy hier vromelick strijden, Ist dat wy Christum volgen naer, In druck en lyden swaer, Ja totter doot voorwaer, Wy sullen namaels wel verblyden, Ende worden gheloont, Van den Jongelinck gecroont, Op Syons berch presentich, Soo Esdras beschrijft coragentich. Noch beschrijft Esdras met spoet, Van een Stadt vol van goet. Die den Engel hem wees soet, Wilt daer naer wandelen publijcken Den wech is smal als een voet, Die ghy betreden moet, Maer ghy en meucht zijt dit vroet, Als Loths huysvrauwe niet omkijcken, Noch als den Jonghen exproot, Die Christus woorden verdroot, Dat hy om zijn ontfarmen, Sijn goet soude gheven den armen, Hebt den man Gods voor ooghen siet, Die Propheteerde met vliet, Te Bethel vaet mijn bediet, Teghen den altaer naert vermonden, Maer hem naeckt' groot verdriet, Want hy godts woort verliet, Ende niet en hielt het bevel, Hy wert ghedoot naer schrijfs oorconden, Al van een leeuwe hoort, Op den Wech naer s Heeren Woort, Och wilt dit wel bedincken, Dat ghy recht deure gaet sonder hincken. Neempt een exempel aen Saul bloot, Die cleene was devoot, In sijn ooghen miniot, Daerom hadde godt hem vercooren, Maer als hy soude gaen slaen doot, Die Amalecyten snoot, Hy verliet het bevel groot, Op hem soo quam des heeren tooren, En nam het tijcke van hem vry, Gaft een die beter was dan hy, t Welck was Davidt seer coene, Die soude al zijnnen wille doene. Oorlof Ick ben soo teer, Bidt voor my godt den heer, Dat hy my stercken meer, In zijn waerheyt niet om door gronden, Op dat Ick mach tot elcken keer, Op wassen in zijn leer, Dat Is wel mijn begeer, An u mijn suster t allen stonden, Oorloof hier mee een slot, Oorlof ick beveel u God, Dat hy u wijl gheleyden, Altijt in sijn oprechte weyden, 