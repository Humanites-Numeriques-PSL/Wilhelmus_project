 ALmachtich God verheven, Eeuwich ghebenedijt, Wilt my doch sterckheyt geven, In desen benauden tijdt, En in so groot verdriet, Want ick zijn int benauwen, Wilt my met uwen geest bedauwen En my genadich aensien, In Godts vreese te leven, Hebbe ick altijt bedacht, Wilt my u gracie geven, Dat bidde ick uyt al mijn cracht, O Godt wilt my doch stercken, Al met u woort ydoon, En crachtich in my wercken, Dat ick ontfanghe de croon. O Heere verhoort mijn kermen, En al mijn swaer verdriet, O Heere wilt my ontfermen, Bidde ick u in dit Liet, Die vroom begheert te leven, Bidt Godt dach ende nacht, Om die waerheyt verheven, Al deur des Geests cracht. Ick roepe tot den Heere, Al met den Publycaen, Dat ware wel mijn begeere, Mocht hier haest zijn ghedaen, Als ick verlost zijn uyt dit leven, Van mijn ellende swaer, Wilt my dan ruste geven, Al onder den Autaer. O Heere wilt my verhooren, Al met de Moordenaer, En laet my niet verlooren, My arm ellendich sondaer, Wilt my genade bewijsen, Al door die goetheyt dijn, Als ick sal moeten verrijsen, Verlost my vande pijn, O Heere zijt my geduldich, Met u onnutte knecht coen, Die u thien Pont is schuldigh, En hebbe niet om te voldoen, Maer wiltse my vergeven, En mijn ghenadich zijn, Dat ick mach worden verheven, In u glorie fijn. Ick comme met beswaren, Tot u Heere mijn Godt, Wilt my wel bewaren, Voor mijn vyanden bodt, Dat sy my niet en verrasschen, In haren grimmen moet, Haer handen niet en wasschen, In mijn ontschuldich bloet. Vreest niet mijn Wtvercooren, Al wordt ghy hier benijdt, Ick sal u wel verhooren, Als ghy tot my roept en crijdt, Ick en sal u niet begheven, Al verliet een Moeder haer Kindt, Waer voor soo wilt ghy beven, Als ghy genade vindt. Ghy moet noch leeren strijden, Met my teghen dat Beest, Maer ick sal u bevrijden, En wilt niet zijn bevreest, Al gaetse haer verblyden, Met haren grooten boel, Ick salse noch doen lyden, Inden vierighen poel. Als sy nu is verdreven, In de eeuwighe pijne groot, Dan sult ghy zijn verheven, Met Lasarus in Abrahams schoot, Als dan sullense rasen, Deur haren valschen list, Wy uytsinnighe dwasen, Hebben den rechten wegh gemist. Sy sullen tot u comen gheboghen, Die u hier hebben verdruckt, Ghelastert ende beloghen, Die werden wech gheruckt, Die sullen u vallen te voete, En nomen des Heeren stadt, De heylighe in Israel soete, En een uytvercoren vat. De Heere sal u gheven, Eenen nieuwen Name fijn, Als Kinderen verheven, Sult ghy ghecroont zijn, Al inde hant des Heeren, Eenen Conelicken hoet, V en sal geen leet meer deeren, Hier om hebt goeden moet. Op Syons Berch ghepreesen, Daer sult ghy zijn gheloont, Soo wy in Esdras leesen, Vanden Jonghelinck ghecroont, Met Palmen Tacken inde hant, Een croone op u hooft, Ghy en sult niet comen tot schanden Ist dat ghy vast en ghelooft. O eeuwich Godt verheven, V sy lof aen elcken cant, Dat ghy my hebt ghegheven, Wijsheyt ende verstant, Om de Draecke te ontvliegen, Met haren valschen schijn, Sy meende my te bedrieghen, En te bringhen int ghepijn. Die ons dit Liet eerst dichten, Die was van crachten teer, O Heere wilt hem verlichten, Deur uwe rechte Leer, Dat hy u eere mach bewijsen, Heere mijn toe verlaet, En uwen Name prijsen, Inder waerheyt en inder daet. 