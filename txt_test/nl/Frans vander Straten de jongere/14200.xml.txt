 WIl ende lust als Davidt vroedt, Laet wesen Heer in mijn ghemoet, t' Sy vreucht of cruys, Om in u huys, Sijn eenpaer, dat ick daer, V dienen mach, Als Anna in ghebeden, snel, Laet my den tijdt besteden, wel, Nacht ende Dach. Leert my doch uwen wille altijt, En uwen naem ghebenedijt, Aenhangen reyn, In s'werelts pleyn, Onbelet, onbesmet, Aen Lijf en geest, Op dat ick mach bequaeme zijn, Met alle die den name dijn, Hebben ghevreest. Mijn toeverlaet en sterckte weest, O Heer en mijn swackheyt geneest, Blijft my ontrent, Tot inden ent, Dat ick heel, sy als Seel, Dryvaudich sterck, Dat ick gheknocht te gader stijf, Met u aen uwen Vader blijf, In wil en werck. Kennisse geeft my voort en voort, En lust in u heylighe woort, Mijn siel altoost, Daer mede troost, Dat mijn hert vreuchdich wert, Liefdich bevaen, Op dat alle mijn verlangen sy, V stadich aen te hangen vry, Sonder afgaen. Petrus seer vierich inden gront, Doe hy verstont uyt uwen mont, De woorden soet, Des Levens goet, Gheren niet en verliet, Hy u och Heer, Gheeft, dat ick van ghelijcke, u By blijf en niet en wijcke, nu Noch nemmermeer. Dochter doet ghy uyt uwen sin, V volck en Vaders huys waer in, Begrepen staet, s'Vleeschs wil en raet, En gherust uwen lust, Aen my stelt vast, Aen u schoonheyt ick stellen, sal Oock mijnen lust en vellen, al Wat u belast. Van achter volcht mijn paden naer V cruys neempt op al schijnet swaer Voor t'vleesch tis licht, En cleyn ghewicht, Teghen die Heerschappie, Die eeuwich deurt, Daer niemant druc noch sneven deert Dat soet is in dit Leven weert, Te zijn beseurt. Geboren zijnde uyt den geest nieu Der gantscher werelt seght Adieu, Met haer ghewoel, En haren boel, Anthechrist en den mist Door seckten vuyl, Die wonder te doen weten meest, Maer duyvel valsch propheet en beest Moet inden kuyl. Tot u wil ick my keeren doch, Soo ghy tot my gewent blyft noch In liefden milt, Volherden wilt, Bidt en waeckt, haestich naeckt, Mijn comste saen, Vreest niet voor tijts benauwen hier In vreucht sult ghy uyt rauwen schier, Verlieven gaen. g'Eert sy altijt Heer uwen naem, Mijn lieve Bruydegom bequaem, Die eeuwich leeft, Inde wacht, door u macht, Volherdens deucht, Dat ic als vruchtbaer rancken groen V alles mach te dancke doen, Met s herten vreucht, Bergen sullen wel wijcken maer V woort staet vast onwanckelbaer Niet en versloft, Ghy u beloft, Dat ick my mach daer by, Wel troosten wis, Sonder u gelt berommen, geen, Maer ghy zijt dat volcommen, een Welck noodich is. De Liefde moet blijcken. 