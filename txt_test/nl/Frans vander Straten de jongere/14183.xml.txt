 MEt blyschap wilt aenhooren, Een liedt vol van jolijt, Want nu een is ghebooren, Die ons van sonden bevrijt, Van Godt ghebenedijt, Des menschen middelaer, V hert in hem verblijt, In desen nieuwen Jaer. Al uyt des Hemels throone, Door liefde delicaet, Heeft Godt zijn eenich Soone, Ghesonden t'onser baet, Wy die seer desolaet, Waren oock allegaer, Sijn verlost uyt ghenae, Met desen nieuwen Jaer. Wie die door Adams sonden, Waren ghecondamneert, Eeuwich tot allen stonden, Te zijn ghetormenteert, Maer Christus hooch ghe-eert, Die pyn uyt liefden claer, Te lyden heeft begheert, Voor ons int nieuwe Jaer. Laet ons wel overdencken, Wat pijn en smerte groot, Hy leedt om ons te schencken, Het leven voor de doot, Jae seer beancxt in noot, Hinck hy aent cruys voor waer, Sijn dierbaer Bloet uytgoot, Voor ons int nieuwe Jaer. Soo groote liefde ghepresen, Niemant oyt heeft volbracht, Als Christus heeft bewesen, Aent Menschelick gheslacht, Want ons uyt s'vyants macht, Heeft hy verlost eenpaer, Wilt hem Dach ende Nacht, Prysen int nieuwe Jaer. Maer vierich uyt den geest, Met een hert reyn van gronde, Altijt den Heere vreest, Dient hem minst ende meest, Leeft niet in sonden swaer, Maer Godts naevolghers weest, In desen nieuwen Jaer. Laet ons niet ydel draghen, Den naem Christenen reyn, Och tis wel te beclaghen, Dat ment soo siet ghemeyn, Want in Gods Kerck certeyn, Noch veel begheven haer, Te volghen t'vleesch vieleyn, Schaut sulcx int nieuwe Jaer. En laet ons doch versaken, s'Vleesch wercken altemael, Ende na deucht nu haken, Oock na liefde principael, Wandelt in Christus Sael, Daer zijn stem clinckt eerbaer, Naer sulcken Nachtegael, Luystert int nieuwe Jaer. Op dat wy moghen raken, Naemaels int soete dal, Daer wy vreucht sullen smaken, Die eeuwich deuren sal, Met Godts lieve ghetal, By die Engelsche schaer, Jae met Godts Kinders al, Juychen int nieuwe Jaer. Oorlof Broeders verheven, Ons Prins danckbaerheyt biet, Tracht nae zijn woort t'leven, Altijt de Sonde vliet, Soo naeckt u gheen verdriet, Want die hem volghen naer, Wilt hy schencken om niet, Een salich nieuwe Jaer, Verheucht in deucht, 