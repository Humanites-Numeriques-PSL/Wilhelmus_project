 Gods kinderen ghy meucht wel zijn, verheucht Als ghy Gods beloften te recht insiet: V is bereyt een eewighe vreucht, Al die met Christus lyden druc en verdriet, O vrienden en verachtet niet, Alst u gheschiet om Christus leere, Ghy sult verblyden seere, Vanden Heere, ontfanghen een heerlic rijck, En hem worden ghelijck, Ist dat ghy totten eynde, blijft zonder afwijck. Die ghetrauwe blijuen totter doot, Die sullent al besitten soo de schrift ontbint, En eten verborghen Hemels broot, Och willet wel bedincken vrienden, bemint, Want wie dat altemael verwint, Als liefste kint sal wesen, Van God hooghe gepresen, By desen, gedinct hoe ghy sult wesen gheloont Also Esdras was ghetoont, Op den berch van Sion daer sult ghy zijn, gecroont, Groot is den loon diet overdinct, Die God zijn volc sal geuen in eewicheyt, En sullen als die Sonne blijnckt, Blijncken alsoo ons die schriftuere seyt, In het rijcke t'welck haer is bereyt, En zijn ghecleet met witte syde, En sullen wesen blyde, T allen tijden blincken als voncxkens int riet, En verlost zijn vant verdriet, En met vreuchden singen dat soete nieu liet. Dan sal vol lachens zijn haer mont, Als sy sullen aenschauwen haer blijschap schoon, En sullen wesen ter selver stont, Gelijc Gods Engels peur in s'Hemels throon Och dinckt altijt op desen loon, Als sy u doon seer schandich Maer strijdt altijt vailiandich, Die volstandich blijven totten endt, Die sullen blincken jent, Gelijck die sterren claer in des Hemels firmament. Dan sullen sy wesen ten dien saysoen, Ghelijck die Sederboomen die lustich staen, En maken des Heeren voorhof groen, Als mest calveren, sult ghy wesen en nemen aen Ghy sult uyt en inne gaen, Niet en mach u schaen des doots verseren, Ghy sult eewich triumpheren, Regeren met Christo op zijnen stoel, Die sal u nae mijn ghevoel, Ontfanghen als een boelinne ontfangen wort van haren boel. Hoe souden wy moghen zijn bevreest, Als wy overdincken ons bruydegoms deucht, Hoe hy tot zijnder bruylofts feest, Sal dienen al zijn vrienden met grooter, vreucht, Och lief hoe sult ghy zijn verheucht, Als ghy meucht jonstich hooren, Comt hier mijn wtvercoren, Mijn tresooren besit die voor u zijn bereyt, Al vander eewicheyt, Dan suldy vroylijck lathen al ist dat ghy nu. schreyt. t Lam sal afwasschen u traenen soet, En lieflick leyden aen die fonteyn, Om dat ghy u cleyderkens al in zijn bloet, Gewasschen hebt wt grooter liefden reyn, Dan sullen die gheteeckende ghemeyn, Groot en cleyn veel vreucht oorboren, Gheenen druck en comt haer te voren, Noyt oore en hoorde noyt ooghe en sacht, Noch in noyt herte en lacht Die vreucht die God sal geuen in desen blijden nacht. Desen blijden dach vrienden die naect, Voor die recht leeren treden den engen pat, Deur welcken pat datmen gheraeckt, In die autentijcke schoone verchierde stat, Die den Engel metter maten mat, Costelicke schat is de muragie, Sy is schoon van ciraigie Met coragie, over die mueren sprinckt Op des Lans goeden dinckt, Die ghy sult ghenieten, als God u daerinne, brinckt. Oorlof notabel Compaignie, Volcht t'geloofs hertoge als trauwen helt, En dencken op die schoone melodie, Als ghy moet inden druck en ghewelt, Die hayren ws hoofts zijn al ghetelt, Wordy ghequelt, tsal omme drayen, Al sietmen u schandelijck zayen, Int mayen, sal men dat schandelijck sien, Heerlick zijn en nieu, Oorlof reyn wtvercoren, hier mede segh ick Adieu. 