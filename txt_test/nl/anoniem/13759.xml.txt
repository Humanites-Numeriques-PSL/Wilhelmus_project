 RAmpsalighe Diane, Ghy die verlaten zijt van alle weelden, Komt Atrops wilt mijn baene, Mijn levens endt, Waer zijt ghy die mijn teelden? Komt siet u kindt, Die inde windt Van ‘t wreede noot-lots vlaeghen Wert voort ghedreven, Dies sy het endt haers leven Slijt in klaeghen. O oorsaeck van mijn klaegen! Die eertijts de oorsaeck van mijn vreughden, Ghedenckt u niet de daghen, Florentius, ick wense dat u heughden, Doen wy dees strant Gingh handt aen handt In eenigheydt betreeden, Daer ghy bekoorde, Met u schijn-ware woorden, My met eeden. Daer ghy swoert by de starren, Dat Son, en Maen het hemels-blaeuw souw laeten, En onder een verwarren: Iae dat het schob-gediert de zee souw haeten, Eer dat u trouw, Door ramp of rouw, In ‘t minste deel souw stuyten: Dit zijn u reden, En dier-geswooren eeden; Guyt der Guyten. O Prins! dees snoode daeden, Sal zijn een smet voor u, en u gheslachte, Vermits ghy hebt verraden Mijn suyvre eer, daer ghy soo geyl nae trachte, Doen u het lot Gaf het ghenot Van liefdens soetigheden, Vlucht ghy nae Griecken Met snel-ghevlerckte wiecken, Sonder reden. 