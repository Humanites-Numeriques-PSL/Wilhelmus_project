 Schoon ick dickmael heb’ ghevraeght, Of ghy wout beminnen, Een die u sijn lijden klaeght, Met bedruckte sinnen, Ick en heb o fiere Maeght, Noyt yets konnen vinnen. Vrysters wat ick bidden mach, Laet u trotsheydt varen, ‘t Gaet als noch ghelijck het plach Met ons groene jaren: Want daer komt een ouden dagh, Niet bequaem te paren. Ghy daerom o soete kint, Gunt u teere wanghen Aen een vrient die u bemint Met een diep verlanghen: En voor al doch haest begint, Wilje danck ontfanghen. Een die u van herten vrijt, Klopt voor uwe deuren: Soo u eens de kans ontglijt, Soo en baet geen treuren, Tast dan toe met alle vlijt, Terwijl ‘t u mach ghebeuren. ’t Roosje dat soo lustigh bloeyt, Kan niet langhe dueren, Iae al stont het onghemoeyt Tusschen hooghe mueren, Ieught, en wat in Hoven groeyt, Is van weynigh uren. 