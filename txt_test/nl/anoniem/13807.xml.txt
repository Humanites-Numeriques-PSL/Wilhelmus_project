 O Clarimeen wie kan uytbeelden, De gaven die natuer medeelden? V lichaem soo in als volmaeckt, De schoonheyt staer-ooght op u schoonheyt, Verwondert sich van ‘t gheen ten toon leydt, En voelt sich selfs van u gheraekt. V voorhooft met natuers blancketsel, Waer aen men siet noch dat, noch letsel: En ooghjens bruynder als een git, Omcingelt met twee swarte booghjens, Die niet te laegh, of niet te hooghjens, Verciert het suyver Maeghden wit. V kaeckjens zijn twee schoone Roosen, Die door natuer veel schoonder bloosen, Als ‘t incarnaet, of ‘t fermillion, ‘t Gheen pronckt op Parlamoere plaeten, Natura soeckt aen u te laten, ‘t Gheen hy aen and’re niet wil doen. O soete mont! waer uyt de woorden Gaen in mijn ziel, die mijn bekoorden, O Maeght verciert met stijl van re’en: Van u de soete woorden vloeyen, Die mijn ziel klemt, en schijnt te boeyen: Dies ghy van my wort aenghebe’en. V wesen deftigh doet bekooren, Die u maer siet, schijnt hy ghebooren Zijt (mijn beminde Clarimene) Tot een uytstel vande Maeghden, En quelster van die u behaeghde, Vermits het beste woort is neen. O! Peerel van ons tijdt, Beminde Laet af u strafheyt ghy sult vinde Een die u niet verlaten sal: Maer u trouheyt sal bewijsen, Veel meerder liefd’ al d’oud’ Anchijse, Kreegh van sijn Soon in Troyaes wal. 