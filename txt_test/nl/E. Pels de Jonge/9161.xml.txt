 Heft op u stem ghy die vernacht, By Hypocreen op Helicon, Het naeste van Mercurs gheslacht, Ghesusters van de gulde Zon, Wilt Muse alle neghen, Singhen hen d'Amstels Maechden lof, Of sent in my den seghen, Dat ick daer mach dichten of. Ick weer dat Natuer heeft gheteelt, Een Maecht die met haer soet gheluyt; Mijn hart, ghemoet, en sinnen steelt, Laet my toe Muse dat ick uyt Roemen haer deuchden en crachten, Die sy inder Natuere heeft, En 'tsoet gheluyt, ick achte Dat ghy het haer Ã´ Muse gheeft. Luyt, Harp, Viool en gaet soo soet, Noch eenich ander Instrument, Als 'tgesangh van dees Iuffrou doet, Wanneer sy haer tot singhen went, Sy doet die treurt verblyen, Hoe treurich dat hy treurt mee En baert op som' getyen, Veel meer crachts als den Orphe. Laet Orpheus en Arion Speelen om prijs op't snaeren spel, En dat dit Nimphje dan begon Te singhen eens ick weet sy wel Soude verdoven het spele, Met hare soet klinckend' gheluyt Want hare held're keele Die munt boven d'ander uyt. In Hemel, Aert noch Locht is niet Dat haer haer stem verdoven can, Sy singht soo helder menich Liedt Dat sy verdooft de Pijp van Pan, Apollo met synen Liere, En gheeft gheen soo soet gheclanck, Pierides niet een siere Sijn te achte by haer ghesanck. Ghy Musiceens van d'Amstels pleyn Die Musieck singht op seven toon, Comt laet u held're stemme reyn Eens hooren aen dees Ioffrou schoon, En haer dan eens hoort quelle Een liedt op de duytsche tael, 'k Weet dat haer heldre keele, Overwinnet u altemael. Onder hondert duysen mael duyst, Van Maechden en vintmen niet een, Die dinghen can soo helder juyst, Als dese Iouffrou die ick meen, Alle Nimphen en Driaeden, Int soet ghesangh te boven gaet, Iae selfs al de Najaden, En singhen soo niet op haer maet. Natuere heeft ghegheven haer, Dat sy in schoonicheen munt uyt, Dat wanneer sy niet sterffelijck waer, En van haer gaf soo soet gheluyt: Sy soude alle de Goden Hebben onder al haer ghebiedt, Godinnen tot dienstboden, Waert dat sy was sterffelijck niet, 'T hemels licht geeft schoonder schijn, Als d'ooghen doen van dees Godin, Ghelijck den blixem van Iupiin, Soo zijn haer ooghen meer noch min. 't Princesjes glinsterend' ooghen, Die ontsteecken de minne brant, Soo groot zijn haer vermoghen, Dies haer lof singht in Ambstellant. 