 Verquickster van mijn Gheest, Verquickt u slavens flau beswijmde Hart, Wiens droefheyt aldermeest, Baert door dat u niet kondbaer is sijn smart, Die hy door 'tdickmaels segghen neen Van u o Schoonste heeft gheleen. Niet my meer en vermaeckt, Als 'tbyzijn van u die ick trouw'lijck min, Niets daer mijn Gheest na haeckt, Als na u o mijn Aertsche Coningin, Op wie mijn hoop alleyne staet, Hoewel dat ick vind'weynich baet. Ach dat ghy wist mijn pijn, Die ick om u lyde by dach en nacht, En kende 't harte mijn, Of dat ghy hoorde dees mijn jammer clacht, Ick weet dat ick van u Ioffrou, U hart tot meedly trecken sou. Mijn hoope is te niet, Vermits dat ghy my ghevet gheen ghehoor, Als ick claegh mijn verdriet, Soo bevind' ick dat ick u meer verstoor, Want van dat ick claeghden van smart, Is u hart hert, noch meer verhart. Ioffrou Meesters, mijn ziel Moet ick om u sterven de bittere doot, Soo bid ick met ghekniel Iupijn dat ick mach legghen voor haer schoot, Als mijn Ziel uyt het Lichaem scheyt, Soo verheucht sy niet in mijn leyt. 