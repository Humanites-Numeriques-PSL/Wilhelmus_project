 Cupido die mijn hart steets plaecht, Met de minnen brant, Comt by de gheen die my behaecht, Of gheeft haer 'tverstant, Dat sy my mint, Of my ontbint, Van dese pijn die my verslint, En die my doet treure, Of mijn hart sal scheure, Soo my niet ghebeure, Die my verwint. Wat heb ick u Ã´ Godt misdaen, Int minst of int meest, Dat ick dees straffe moet ontfaen. Ick heb u ghevreest Meer als Iupijn Wiens blixems schijn, Yder onderdanich moet zijn, Maer ick gae u eere Cupido veel meere, Waerom comt ghy deere, En plaghen mijn. Laet eens versachten Galathees Verharde ghemoet, Maeckt dat sy voor u heeft meer vrees En haer als my doet Ghevoele 'tverdriet, Op dat sy siet, Wiens smart sy can bevroede niet, Schiet een schicht der minne Galathees hart inne, Op dat sy met sinne Mijn weermin biet, Als ick haer eens claech van mijn smart, Die ick om haer ly, Och vriendt ghy zijt verdoolt te vart, Sayt sy teghens my, Dat ghy dies claecht En my van haer jaecht, En is het niet wel wreet gheplaecht, Hoe dat ick my sinne Op haer legh ick winne Niet met het minne Haer my niet haecht. Prins Cupido seer groot van macht Verhoort mijn gheclach Toont Galathe doch eens u cracht Op dat ick eens mach Wesen bevrijt Van desen strijt, En die het binnenst myns Hart doorsnijt, Laet Galathee smaecke, De minne en maecke Wilt dat ick gheraecke, Wt pijn 'tis tijdt. 