 Ach schoone Maeght waer gaedy heen, Datje dus rasjes loopt alleen, Secht my waer heen Ambstels Godin, Die'k boven al d'ander bemin. Vertoeft u dienaer loopt niet meer, Ghy soud u schielijck hier doen seer, Ick bid loopt soo niet schoone maeght, Dat ghy het daer na niet beclaeght. Ioffrou vliet van my niet soo snel Of ick com anders in ghequel, Lief ist voor my dat ghy dus vliedt, Heb ick misdaen ick weet het niet. Schoon liefheb ick, my wat verkalt, Of yet ghedaen dat u misvalt, Soo bid ick u dan om ghenae, En comt haelt weer dubbelt u schae. Wilt ghy dat ick om uwent wil niet en vergae soo staet wat stil, Of anders salt van stonden aen, Met my o schoon Nimph zijn ghedaen. Mach ick verwerven Nimphe schoon Een cleene beed van u persoon, Soo bid ick Nimphe dat ick mach V kusse noch eens desen dach. Nimph can ick u verharde Hart Vermorven niet door pijn en smart, Soo bid ick dan o Godt Iupijn Dat ick van haer eeuwich mach zijn. Prins 'tis om niet te loopen nae Als sy doch niet wil segghen jae, Dat heb ick nu genoech ghespeurt Want tis aen and're mee gebeurt. 