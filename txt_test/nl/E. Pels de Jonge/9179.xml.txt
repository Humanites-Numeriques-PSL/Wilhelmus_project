 De swarte nare nacht Seer langhe heb ick ghehouden hier de wacht, Voor dese deur,, met groot ghetreur En mijn beminde en comt niet veur, Seer droeve,, ick toeve, met smart, Aen 'thart, in pijn verwart, En hoop daer door,, met blyven voor, Te g'raecken uyt dit droevich spoor, Sal ick gheven een clop Op hoope dat mijn Lief mocht de deur doen op, En ghevielt maer,, dat ick sach haer Mijn pijnen sou niet zijn soo swaer, O Mensche,, dat d'wensche, maer zijn,, Een pijn,, en quellingh mijn, Bevindt ick wel,, want ick my quel En van dees pijne sterven sel. Ick sou wel cloppen aen Maer vreese die maeckt dat ick't laet blyven staen, Want soo ick't doe,, en 'thuys blijft toe, Soo vrees ick dat sy my is moet, Ist open,, en d'hoope, dan mist,, Soo ist, noch meer vergist, Want ick voorwaer,, wel weet dat daer Door comen sal twist en misbaer. De nacht is haest vergaen, Den daghe,, en 'theld're licht comt weder aen, Ick vreese siet,, te zijn bespiet, Of te gheraecken int verdriet, Want Vryers,, en Nyers,, ick vin Die in,, mijn soete min, Seer schaed'lijck zijn,, d'welck my baert pijn, Waer door dat ick soo gae en quijn. Ick gae ick neem verlof, Princesse, en neemt my dit niet qualijck of, En ick bid dy,, dat ghy doch my, Niet meer wilt wesen soo party, Mijn sinnen,, die minnen,, seer schu, En u,, segh ick adieu, En 'ksie omhooch,, des nachts vertooch, En u deur hou ick staegh int oogh. 