 NV Hereman, nu Jongh-sel, Ick bidd’ u, blijft wat staen. Wat brilt my dit verrimpelt vel? Wat suft ghy? laet my gaen. Hoe komt dat ghy u soo verhaest? Ey! lieve, houdt wat stee. Wegh oude Totebel, ghy raest; Dat ghy soeckt, soeck ick meê. Hoe valt u dit soo spatigh in, Dat ghy my soo versmaedt? Wegh Quijlbab, met u scherpe kin, Wegh met u mallen praet. Ey! Jongh-man, geeft my wat gehoor, Het is mijn eerste bee. En preutelt my niet meer in d’oor; Dat ghy soeckt, soeck ick meê. Dit schenck ick u, ghy jongen heldt, Daer toe mijn lijf en goedt. Neen Nelken, laet my ongequelt, En soeckt een gierigh bloedt. Ick maeck u Jongelingh soo rijck Als ’t water van de zee. Ghy zijt my veel te ongelijck; Dat ghy soeckt, soeck ick meê. Ick sal u houden als een Graef In ’t goudt en silver stijf. Daer voor soud’ ick dan sijn een slaef Van een verrimpelt wijf. Dat snicxken is u veel te jonck, Al is sy wit van lee. En ghy zijt my te suere monck; Dat ghy soeckt, soeck ick meê. Wegh tande-loose, zydy sot; Wegh dreup-neus, wegh roodt-oogh, Haelt kolen in u lolle-pot, En set hem vry wat hoogh, En raest, en blaest daer ’t leven in, En laet my in mijn vree, Dit is een Meysken naer mijn sin; Dat ghy soeckt, soeck ick meê. Den ouderdom is wijs van raedt, Daer toe geset en vroedt. Gelijckheydt in den echten-staet Baert vriendtschap in ’t gemoedt: Wat vindt men lieffelijcker dingh, In dorpen oft in stee, Als goe oft geen vereeningingh; Dat ghy soeckt, soeck ick meê. Al waer den rijckdom van u schat Als all’ de werelt groot, En eer ick die met u besat Soo waer ick liever doodt: Wegh Babbel-toot, wegh viese Groens, Gaet wegh ghy oude Que, Neen Nelken Moer, ghy soeckt wat jonghs; Dat ghy soeckt, soeck ick meê. 