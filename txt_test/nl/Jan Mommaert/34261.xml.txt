 NV Jenneken, mijn soete beck, Ick bidd’ u staet wat stil. Wat let u, seght my ouden geck? Bediedt my uwen wil. Al ’t geldt dat ghy hier liggen siet Sal voor u sijn beset. Neen, Kael-kop, ick en soeck u niet; Dat ghy soeckt, soeck ick met. Van landt, en zandt, en geldt, en goedt Soo ben ick machtigh rijck. Dat acht ick niet, o slechten bloedt, Ick wacht naer mijns gelijck. Het goedt is daer men wel af vaert, Dus Meysken hier op let. Ghy hebt my veel te grijsen baert; Dat ghy soeckt, soeck ick met. Nu Juffrouw, geeft my eenen soen, Ick schenck u al dit geldt. Dat sal ick aen een jonger doen, Al had hy niet een spelt. Gelooft, Lief, dat ick u versoeck Op eer, en naer Godts wet. Wegh, wegh, wegh Hansken Hanghe-broeck; Dat ghy soeck, soeck ick met. Ick sal u koopen wat u lust, En doen dat ghy ghebiedt. Neen Vaerken, houdt u doch gherust, Want ghy en dient my niet; Waert ghy maer twintigh jaren oudt, Soo waer ick haest besteedt: Maer nu soo zydy grijs en koudt; Dat ghy soeckt, soeck ik met. Laet Dochter desen Mellick-muyl, En neemt een deftigh man. Och! nam ick sulcken ouden uyl, Ick waerder qualijck an: Want ick sou by u levend’ lijf, Behalven u gequet, V Maeght zijn, en u Weef u Wijf; Dat ghy soeckt, soeck ick met. Vaert wel dan ouden Rochelaer, Ick sie naer mijns gelijck: En weet ghy niet, o Lammert-Vaer, Dat wie genoeght is rijck. Ey! staet doch stil, God segen’ ons, Verhoort doch mijn gebedt. Neen Hansken Vaer, ghy soeckt wat jonghs; Dat ghy soeckt, soeck ick met. 