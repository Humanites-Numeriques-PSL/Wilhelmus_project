 AMarillis, Mijn lieve Veldt-goddinne, Mijn soete pijn, Sal dan Phyllis Noch langher door u minne Ghemartelt zijn? Sult ghy my al levend’ in een lijck door loose treken Van min-ghebreken Noch langher steken? Ey! neen, o Lief, houdt op, Houdt op, houdt op, Ach! houdt op, eer ick beswijck. ’t Is gheleden Ontrent de seven jaren, O Amaril, Dat met beden, Ick aen u quam verklaren Mijns herten wil; Even wel ’t is alles te vergheef; Mijn stadigh suchten, En droevigh duchten Acht ghy voor kluchten: Nochtans ick in die pijn, Die pijn, die pijn, In die pijn u niet begheef. Hoe veel keeren Heb ick u Amarillis Op ’t veldt ghewacht, Om te leeren Hoedanigh uwen wil is, En u ghedacht? Hoe menigh reys quam ick vermoeyt ghegaen Door sneeuw en regen Veel suere weghen, Al gingh ’t my teghen, Om u alleen een woordt, Een woordt, een woordt, Maer een woordt te spreken aen! Voor mijn lijden, En langh-besuurde minne, En spreeckt ghy niet Dan van scheyden, En als een Tygerinne Ghy van my vliedt. Tsa mijn hert, ’t is langh ghenoech ghedient, Kont ghy door ’t sterven Haer niet verwerven, Wilt droefheydt derven, En elders soeckt een Lief, Een Lief, een Lief, Maer een Lief die weder-mindt. Amarillis, Als Phyllis u quam groeten Met soet ghestreel Siet ghy Phyllis Ael-weerdigh met de voeten, Als een te veel; Daerom wil ick u, o wreede Maeght, Voortaen verlaten, En elders praten, Tot meerder baten: Vaert wel, dan maer eer langh, Eer langh, eer langh, Maer eer langh ghy dat beklaeght. 