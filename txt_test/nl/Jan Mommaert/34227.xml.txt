 SInt dat ghy mijn ghedachten Seer vriendelijck verkrachten, Soo liet ick sucht op sucht, Een ongewoone smerte Door-snijdt altijdt mijn herte, Terwijl’ ick hoop’ en ducht. Ick hoop’ u hemelsch wesen De wonden sal ghenesen, Die het self heeft ghemaeckt, Door u beleefde zeden, En minnelijcken reden, Daer ghy mee zijt bespraeckt. Ick ducht ter ander sijden, Dat mijn ellendich lijden V niet beweghen sal: Daerom soeck ick te decken ’t Gheen’ dat ick doe verwecken In allerley gheval. ’t Is buyten mijn vermogen: Want mijn verliefde ooghen Sien altijdt naer uw’ deur, Daer mijn ziel’ is begraven, Dit’s mijn behouden haven, Hier leyt mijn ancker veur. Seght eens, en segt Goddinne, Oft by geval uw minne Op yemandt waer geleydt, Woudt ghy niet insgelijcken Dat hy sijn minn’ liet blijcken Tot ware danckbaerheydt? Indien ghy soudt begeeren, Laet u mijn suchten deeren, En draeght my weder-liefd’, Soo wordt mijn pijn genesen, En ick sou saligh wesen, Om dat ghy my verhieft. 