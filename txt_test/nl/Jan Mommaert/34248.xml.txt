 WAer henen Rosemondt, Soo driftich met u Schapen? Den vroegen morgen-stondt Is qualijck noch ontslapen: ‘k Bidd’ u, laet mijnen hondt Vw’ kudde bewaren, Wy sullen bey Gaen bloemetjens paren, En in geen’ groene wey Een Roose-krans vergaren. Neen, Tyter, houdt u stil, Ick ken u loose treken, V wanckelbaren wil, Is onlanghs wel gebleken, Als ghy met Amaril Ginght klaveren plucken, Nu laet ghy haer In aller-ley drucken: Neen Tyter dit gevaer Sou my misschien oock lucken. Ick sweer u Herderin, Dat ick noyt heb bedrogen, Oft door een geyle min Een maeght tot schand’ getogen. Stelt dan uyt uwen sin, Dees quade gepeynsen, Wilt langer niet V liefde geveynsen, Maer laet op mijn verdriet Een oogh van medelijd’ deysen. O Tyter, uwe klacht Die waeyt met alle winden, V sweeren ick niet acht, Ghy sult wel ander vinden Die hooger zijn van pracht En schoonder van leden, Als Rosemondt: Van hier met u beden: Blijft Tyter, blijft gesondt, En laet my doch in vreden. Vaert wel dan Rosemondt. Moordresse van mijn leven, Ghy hebt mijn ziel door-wondt, En weygert hulp te geven: Ten minsten my doch jont Mijn leste begeeren, Dat ghy dit doet Op mijn serck graveeren: Hier onder leght den Bloedt, Die Rosemondt deed’ verteeren. 