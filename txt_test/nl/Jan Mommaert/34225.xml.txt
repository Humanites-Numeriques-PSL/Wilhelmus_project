 LEstmael lagh ick in fantasy, Met mijn schoon lief, ’t was in den Mey, Venus quam daer in een groen dal Met haer Kamenierkens all’. Ick sagh Juno en Pallas jent, Orpheus met sijn instrument, En Paris den Jonghelinck jonck, Die Venus den gulden appel schonck. Apollo maeckte groot gheklangh Met alsoo lieffelijcken sangh; De Musen songhen daer om prijs: My docht ick lagh in ’t Paradijs. Bacchus die werd’ daer seer vereert, Want hy hadd’ bier in wijn verkeert; Ceres quam daer oock met haer Fruyt Seer soet van smaeck, en vol virtuyt. Rhetorica quam daer seer fier, Lieffelijck op-rechtende haer bannier: Men sprack daer niet dan Rhetorijck, ‘k En hoorde mijn leven noyt diesghelijck. Daer werdt ghestelt een schoon tonneel, Terwijl ick lagh in dit prieel; Thalia speelde daer seer idoon; Iupiter sagh uyt sijnen throon. Mercurius quam door de locht, En heeft daer een nieuw tijdingh gebrocht, Dat men verjaghen soud’ met kracht, Al die Rhetoricam veracht. Als die Comedy was ghedaen, Venus die is ras op-ghestaen, Met Cupido haer kindt soo wreedt, Die schoot daer al zijn pijlen heet. Van al dees’ vreught was ick seer bly, Om dat Aurora quam by my Met haren lichten dagh seer ras, Ick sagh dat ’t maer al dromen was. Als ick op-stondt met mijn Princers, Doen rees den koelen dauw heel vers, Ick heb haer vry, sonder geschil, Noch eens ghesoent Om beters wil. 