 SYlvia reyne Maeght, Die mijn hert hebt ontsteken, O bloem die my behaeght, Van wie ick altijdt spreke, Door wiens klaer aenschijn Ick lijde groote pijn, En heel oy-naer verdwijn. Noyt liefde was soo groot Van Troïlus volherdigh, Noch Pyramus in noodt, Om Thysbe sijn Lief weerdigh, Die met sijn eygen handt Heeft in sijn hert geplant Het sweert door minnen-brant. Gelijck de Swane singht, Soo moet ick ’t oock besuren, Als haer de doodt bespringht; Dus volgh’ ick haer nature: Ick klaegh vroegh ende laet, Maer sy blijft obstinaet, En doodt my metter daedt. Ach! u soet wesen doet Mijn ziel soo dickwils suchten, Meest als ick wel-gemoet Te zijn denck in genuchten: Soo ick in vreught verkeer, Soo doet my ’t herte seer, En treur’ dan noch veel meer. Dus komt my doch te baet, O Liefste, eer ick sterve: Haest u, ey! ’t wordt te laet, ’t En zy ick troost verwerve: Doet my dan onder-standt, En bluscht nu mijnen brandt, Oft breeckt der liefden bandt. ’t Is waer, ick ken den sin Van alle u gedachten, Ghy houdt u stille min Ghesloten in sijn krachten, En siet met wijsen raedt Oft al mijn droef ghepraet, Ghevoeght is by de daet. Princesse blijft ghesondt, Ontfanght u dienaers herte, Op dat door uwen mondt Ghenesen magh sijn smerte, En dat wy moghen beyd’ Voorts leven zijd’ aen zijd’, Tot dat de doodt ons scheyd’. 