 ONlanghs gingh ick spanceren, Met mijn schoon Lief brageren, Een luttel triumpheren, Daer wilde Vogels songen, Met vreughden ons generen, Het was wel haer begeren, Wy gingen banquetteren Vyt liefden on-bedwongen: Daer songh in elck quartier Menigh gevlogelt dier, Den Sweem en den Brouwier Die songen lustigh hier; Haeghteyten, en Roebaerden, Reygers ende Roetaerden, Quackels en Oyevaerden, Het Nachtegaelken kleyn Songh sijnen sangh alleyn. Den sangh was so vol minnen, Dat gheen mensch kost versinnen, Noch oock gheen hert bekinnen, Die sy daer lieten hooren: Kalkoenen ende Hinnen, Pauwen ende Pauwinnen, Quamen daer oock beginnen, Quekers ende Putooren, Den Kneuter ende Sijs Die songhen daer om prijs, De Sneppen en Patrijs Die namen een advijs, Oock Duyven ende Krayen, Fasant en Papegaeyen Die quamen daer staen draeyen, Het Koninghsken loyael Songh als den fieren Nachtegael. De Gansen ende Swanen, Kievitten en Meerl-hanen, Steen-bijters en Sperwanen Songhen, elcx hert moght lusten, De Exters en Berganen Quamen ons oock vermanen Met ander Voghels t’samen, Daer wy laghen in rusten: Wy hoorden naer den sanck Van dat Voghels gheklanck; Maer ick lagh in bedwanck Van mijn Liefs armkens blanck: De Vincxkens ende Meeuwen, Oock Musschen ende Spreeuwen Quamen daer sitten schreeuwen, Het Koninghsken loyael Songh als de fieren Nachtegael. De Canaren verheven, En Grunsels daer beneven Quamen daer aen-ghedreven, En songhe elck hun partye, De Meesen sonder sneven Moest men daer oock prijs geven, ‘k En hoorde van mijn leven Gheen meerder melodye: De Swaluw en Leeuwerck, Kauwen en Ulen sterck, De Vleer-muys met ghemerck Sagh ick daer oock in ’t perck, Spechten, Hoppen, en Roecken, Duyckers ende Koeckoecken Quamen ons daer besoecken: Het Koninghsken loyael Songh als den fieren Nachtegael. Oorlof Princen en Heeren, Laet ons nu vreught vermeeren, Want ’t is tot uwer eeren, En alle Vogh’laers Vrouwen, Ghy brenghtse in verseeren Met hun ghepluymde kleeren, Laet druck van u verkeeren, En alle vreught ontvouwen, In uwe jonghe jeucht Sticht liefde ende vreught: Terwijl ghy kont oft meught Doet dat uyt goeder deught, Gaet met u lief vermeyen, Spijt Klappers en Klappeyen, En wilt van hier niet scheyen, Maer valtse altijdt te voet, Peyst aen-sien ghedencken doet. 