 IN ons Dorpjen woont een benghel, Een verlaten Herders soon, Die sy selven vindt soo schoon, Als den uyt-gekeursten Enghel: Hy gheeft lessen wonder nut, Daer-men synen rugghe snut. Hy beroemt sich dat de Meysjens Op syn wesen syn versot, Maer syn redens hebben slot Soo als beste Moeders wysjens: Want hy lessen gheeft heel nut Daer-men synen rugghe snut. Syne herssens zyn met winden Van de ydel waen ghevult, 't Gheen ghy dad'lyck mercken sult Als hy sal syn tongh' ontbinden: Want hy lessen gheeft heel nut Daer-men synen rugghe snut. 'k Weet wel dat in syn gedachten Al de Meysjens staen van 't durp, Maer wat helpt hem dat bewurp, Soo s' hem al ghelyc k verachten: Want hy lessen gheeft heel nut Daer-men synen rugghe snut. 