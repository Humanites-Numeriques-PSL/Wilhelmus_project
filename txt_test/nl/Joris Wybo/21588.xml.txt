 MYn Siele maeckt groot den Heer Mijn Gheest verheucht hem seer In mijnen Godt ghepresen Hy is mijn Vader goet Door wiens ghenade soet Ick weder ben ghenesen. Als ick was inden noot In ancxt en lijden groot En nv meende te steruen Doen is van my ghehoort Een seer troostelijck woort Dat ick sou hulp verweruen. Rasch is my hulp gheschiet Van mijnen Vader siet Door sijn groote ghenade Die my noyt en verliet In eenich swaer verdriet Maer my altoos slaet gaede. Ick sal met mijnen mont Sijn weldaet maken cont En nemmermeer vergheten Dat hy my heeft ghedaen Doen ick was seer belaen Met pijnen onghemeten. Alle mijn leuen lanck Sal ick v spreken danck Mijn lieue Godt verheuen Verheucht v Siele mijn En prijst den Heere dijn En wilt hem Eere gheuen. 