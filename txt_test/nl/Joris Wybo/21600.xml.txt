 ICk gherstecooren hoort na mijn Wiens name is Jan Heerewijn Wt Enghelant quam ghegangen Maer nv ben ick op dit termijn Te Hondschoten gheuanghen. Dies wil ick nv met mijnen sanck Gaen singhen den Heere lof prijs en danck Van sijnen wonderdaden Dat hy my arme sondaer cranck Gheroepen heeft wt ghenaden. Als ick leefde in alle quaetheyt boos En leyde deen sonde op dander altoos Sy en straften my noyt van desen Maer als ick dat schipken Christi verkoos Sijnde Baren opgheresen. Ick segghe v tsy o ghy werelts prieel Ick hate v met mijnder herten gheheel Ick wil met v niet langher sneuen Voorwaer daer en is gheen beter deel Dan met Christo te leuen. Nv neme ick vast met goeden accoort Te leuen en steruen op Christi woort Waer van ick my niet en schame O Heere die v stemme hoort Die is v aenghename. Ick blijue by Gods beloften claer En ruste op sijne woorden voorwaer Want waerachtich sijn, sijn reden Ick volghe mijn broeders en Susters naer Die den strijt hebben ghestreden. Ick hebbe den moet ghegrepen snel Te dienen so menich aertschen Heere rebel Mijn lijf ghestelt te pande Hoe en soude ick my niet doruen wel Voor de waerheyt laten branden. Broeders en Susters die vierich sijt Wilt my toch eenen corten tijt In v ghebedt ghedachtich wesen Want ick hope van desen strijdt Seer corts te sijn ghenesen. Voor al bidde ick met herten reyn Alle menschen in des werelts pleyn Die noch in boosheyt sneuen Dat sy hen bekeeren al ghemeyn En niet meer in sonden leuen. Voort bidde ick een yeder die is ghesticht Gheroepen tot dat wonderbaer licht Dat hy niet en vertraghe En vander waerheyt niet en swicht Maer wandele bijden daghe. Al coempter cruys en lijden naer En laet v niet beweghen swaer Door sulcke stranghe doleuren Want ghy sult staen in vreuchden claer Maer sy sullen eewich treuren. Die niet en vreesen dat Babels dier Twelck disputeert met sweert en vier En van Gods liefde niet en scheeden Die sal die Heere in s'Hemels rosier Met witte stoolen cleeden. Verlaet v niet op s'menschen placcaet Noch op der Inquisiteuren raet Sy sullen v niet garanderen Als ghy voor Godts oordeel staet Daer en wert gheen appelleren. Broeders hoort wat eenen spot Sy eeren Beelden voor haren Godt En dat met veel diensten schoone Nochtans staet dat int tweede ghebodt Verboden elcken persoone. Sijn sy niet wel verleyders blent Die t'Houwelijck seer excellent Als onreynen staet verbieden En segghen het is een Sacrament Twelcke sy selue vlieden. De Sacramenten sijn seghelen goet Al van ghenaden in Christi bloet De gheloouighe hebbent so begrepen Maer dese willen Godt metter spoet Maken diese heeft gheschepen. Oorlof aen alle des Princen raet Ick bidde den Heere voor uwe misdaet In dese mijne banden Ick beuele Christo mijnen Aduocaet Mijnen Gheest in sijne handen. 