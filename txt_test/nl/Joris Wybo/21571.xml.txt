 STaet op ontwaeckt nv al ghemeyn Ghy die daer slaept in sonden onreyn Laet v van Godts woort leeren Tot Christum wilt v bekeeren. In desen aenghenamen tijt Wilt v bekeeren sonder respijt De dach is opgheresen Der salicheyt ghepresen. Luystert en hoort na s'Heeren woort D'welck de Siele can gheuen confoort Wilt ghy die straffe ontulieden Diemen sal sien gheschieden. Vliet wt Egypten en Babel rasch En wilt aentrecken ts'Heeren harnasch Om vromelijck te strijden In dese boose tijden. Anders sult ghy verloren gaen En loon nae uwe wercken ontfaen Wort ghy deelachtich gheuonden In die Babiloonsche sonden. Nv is den dach des Heeren naer O mensche hebt ghy noch gheenen vaer Het sweert wort bloedich beuonden Ouer die Babyloonsche sonden. Vreeset den Heere al ghemeyn Of v naeckt druck en groot gheweyn En knerselinghe der tanden Ghebonden met helsche banden. Schout de werelt en cruycet vleesch En leuet nae der Schriftueren heesch Laet menschen leeringhen varen Godts woort wilt wel bewaren. 