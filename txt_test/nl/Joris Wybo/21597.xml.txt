 O Broeders hoort na mijnen sanck Niet nieus sal ick v singhen Want t'heeft gheweest van swerelts aenuanck Dat Godts kinderen quamen in lijden stranc Sathan cant niet ghehinghen. Van den beghinne is der Slanghen aert In de versenen te bijten Maer Christus vander Maghet ghebaert Haer hooft brijselt als cleyn Mostaert Sy en weet wat doen van spijten. In Hondschote machmen speuren wel Haren steert roeren ter deghen Godts volck brengt sy in groot ghequel Maer sy moet vallen met haer opstel Met Godts gheest wert sy versleghen. Laet ons dan scheppen eenen moet Broeders en Susters ghepresen Al ist dat sy dul en verwoet Noch stortet het onnoosel bloet Haer oordeel wert haest ghewesen. Haren val moet seer haest gheschien So Johannes heeft beschreuen In den vierighen poel hoort dit bedien Met den valschen Propheten en allen lien Die na haren sinnen leuen. Verschrickt niet broeders cleyn noch groot Al sidt de Hoere onreyne Op de beeste verciert met Schaerlaken root Hebbende drye Croonen op haer hooft Als een Coninghinne alleyne. Laetse nv eenen corten tijt Coninghen en Vorsten doen drincken Wt den grimmighen Beker vermaledijt Want men seer haest des seker zijt Haer tweefout dobbel sal schincken. Met haren onderdanen al Wert sy te neder ghesmeten Als den Meulensteen met groot gheschal Sal haestich comen haren val Haren neam wert stedes vergheten. Verdraecht binnen desen met ghedult Ghy die nv sijt in baren Den tijt naeckt dat ghy hooren sult Dat het ghetal sal sijn veruult Van Christi Martelaren. Blinckende cleederen sullen dan Godts Kinderen ontfanghen Die hier nv lijden tsy Wijf oft Man Om Christi naem in swerelts ghespan Laet ons hier naer verlanghen. Oorlof hier mede op dit pas Bidt voor ons al te samen Dat wy ghewapent met Godes harnas Door sijnes gheests soeten aenblaes Ons vyanden beschamen. 