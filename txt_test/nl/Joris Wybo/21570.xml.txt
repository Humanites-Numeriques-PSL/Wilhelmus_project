 O Kercke Christi bloemeken puere Hoe lieffelijck staet ghy nv en bloeyt Ghy sijt veruult met die schriftuere Als een fonteyne die oueruloeyt Gheen schoonder in de wilde wouwe Soomen mach mercken aen v doen Ghy staet gelijck dat loof van een kerssouwe Winter, Somer euen groen. Ghy sijt ghelijck een Lelie verheuen Onder de doornen lustelijck gheplant Een Roose root welrieckende beseuen Seer lieffelijck in des menschen handt Al door dat werck des Heeren crachtich Staet ghy lustich int saysoen Ghy groeyt en bloeyt altoos euendrachtich Winter Somer euen groen. O Lieue Bruyt Christi ghepresen Ghewasschen in dat dierbaer bloet Ws Bruydegoms Christi wtgelesen Als een onnoosel schaepken goet Al totter doot des Cruycen bloedich Het welck de boose niet beuroen Dy trouwende wt liefden gloedich Winter, Somer euen groen. GHy sijt leelijck in v natuere Maer schoon in uwen Bruydegom In Christo sijt ghy suyuer en puere Die daer is des leuens boom Verbrandt sijt ghy bruyn vander sonnen Nochtans sijt ghy cloeck ende coen V bloet van hitten is ghecomen Winter, Somer euen groen. Ghy sijt de schoone witte Duyue Van Christo Jesu seer bemint Die lieffelijcke Wijngaerts druyue Van uwen Bruydegomversint Sijn herte brandt in uwer liefde Laet v herte sonder vermoen In liefden branden als de gheriefde Winter, Somer euen groen. GHy moet hier weenen ende treuren En altoos wesen in barens noot Niet anders mach v hier ghebeuren Ghy sijt een tortelduyfken minioot Ghy moet hier claghen ende suchten Dit is v liedt en v blaeyson So langhe ghy woont in dese ghehuchten Winter, Somer euen groen. Maer namaels sult ghy triumpheren Met Christo inder eewicheyt Met d'lammeken sult ghy dan regneren In eeuwighe vreucht en heerlijcheyt Sijn claer aenschijn sult ghy aenschouwen En omhelsen sonder misdoen Waer door ghy sult vergeten alle rouwen Winter, Somer euen groen. 