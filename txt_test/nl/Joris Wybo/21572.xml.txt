 VVy moghen nv wel weenen al In dese boose tijden En schreyen tot Godt met groot gheschal In dit ellendich iammerdal Wie soude hem nv verblijden. VVy moghen wel voor onsen Godt Suchten en weenen clachtich Om dat sijn Goddelijck woort bespot Ende veracht wort sijn ghebot Vande boose werelt prachtich. Godts woort dat wort vercondicht claer In allen landen crachtich Het wort ghepredickt hier en daer Int secreet en oock int openbaer Voor de gantsche werelt machtich. Die werelt en gheloouet niet Sy blijft verhardt in sonden Daeromme so comen de plaghen siet Groot ongheluck en swaer verdriet En dat in corten stonden. De menschen gaen in boosheyt voort Ist niet wel te beclaghen Godt sal ons ontnemen sijn Goddelijc woort En straffen soo daer toe behoort Met menigherhende plaghen. Het sal met Sodoma beter gaen Dan die Godts woort verachten Sy sullen een swaerder sententie ontfaen Alsmen voor d'oordeel Godts sal staen Wilt dit doch wel betrachten. Godts stemme laet ons hooren hier Dat wy niet namaels hooren Gaet ghy veruloeckte int eewich vier Daer weenen wert een groot ghetier Ick segt v van te voren. 