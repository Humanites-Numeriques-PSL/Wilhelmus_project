 O Syon wilt v vergaeren Treckt treurighe cleederen aen Versamelt nv ghy Christen scharen Tot ghebeden en vasten saen Godts handt is opgheheuen Hy sal ons verschrickelijck slaen Om dat wy in sonden leuen En van de boosheyt niet afstaen. Coempt laet ons alle gaeder Nederuallen voor onsen Godt En weenen voor onsen Vader Want wy hebben sijn ghebot Soo menichmael ouerghetreden Ende niet dan boosheyt ghedaen Laet ons in onse ghebeden Onse ooghen met tranen dwaen. Tot Christum wilt v bekeeren Die met sonden noch sijt belaen Verscheurt v herte en niet v cleeren Soo sult ghy die plaghen ontgaen En Godt sal laten dalen Sijn hooghe opgheheuen handt Ist dat wy onse groote faelen Verlaten aen elcken cant. Anders so sullen de plaghen Ons oueruallen seer subijt Soo dat wy in onse daghen Sullen sien eenen swaren tijdt En vele iammerheden Met benautheyt ouer al Soo datmen in alle steden Seer bitterlijck weenen sal. VVy sullen als dan gheuoelen Ist dat wy nv gheloouen niet En in sonden blijuen woelen Wat vermaninghe ons gheschiet Laet ons den Heere niet terghen In sijn groote lanckmoedicheyt Wy connen ons niet verberghen Voor sijn hooghe Maiesteyt. Is Israel niet wederuaren Dat hem so dicwils was voorseyt Godt woude sijn volck niet sparen In haere ongherechticheyt En laet ons dan niet roemen Dat wy Godts Ghemeenten sijn Het selue sal ons ouercomen Hebben wy eenen valschen schijn. Weet ghy niet o Christen mensche Wat by Paulum gheschreuen staet Dit wil ick v van herten wenschen Dat ghy sijne woorden gade slaet Al tot die Corrintissche Kercke Aent thiende in den eersten brief Een yder dit wel aenmercke Dat hy niet valle in ongherief. Siet toe o broeders eersame Dat ghy van de sulcke niet en sijt Die draghen eenen blooten name Ende maken den hypocrijt Sy roepen Heere o Heere Den Tempel, den Tempel excellent Maer sy sullen ten laetsten keere Van den Heere niet worden ghekent. 