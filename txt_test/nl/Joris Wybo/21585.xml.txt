 SAl ick niet eens ghenesen Van mijne sieckte quaet En wederomme wesen In mijnen eersten staet Wanneer sal ick betreden Het huys des Heeren soet En storten mijn ghebeden Al in die Heylighe steden Voor Godt mijn Vader goet. Ick en wil niet verflouwen In mijnen ancxt en noot Op Godt sal ick betrouwen Al laghe ick in de doot Sijn woort maeckt my indachtich Dat hy niet en verlaet Die hem aenroept waerachtich In den Ghelooue crachtich Door de liefde die niet vergaet. Lieuer hebbe ick te lijden Veel smerte en pijne swaer En wettelijck te strijden Al teghen mijn vleesch eenpaer Dan in sonden te leuen Ende wellust des vleesch Met den boosen verheuen Tot ydelheyt begheuen Nae der booser werelt heesch. V aenroepe ick o Heere Wilt my ghenadich sijn Versterckt mijn lichaem teere Dat lijden mach smerte en pijn En wilt niet my verlaten Nae dijne beloften claer Castijdt mijn vleesch by maten Dat mijnen gheest can baten En my niet valt te swaer. Anders can ick niet draghen Benautheyt en verdriet. Ick moet v Heere claghen Wat my dickmaels is gheschiet Mijn vleesch is seer machtich En teghen den Gheest rebel Dees twee sijn niet eendrachtich Twelck ick beweene clachtich En doet my groot ghequel. Niet en can my vermaecken Dan Godts woort playsant Twelck doet de menschen blaken In liefden triumphant Ende verstercktse inwendich Al waren sy desolaet Vertroostende behendich Een yeder mensche elendich Met woorden delicaet. Vliet van my swaer ghedachten Hoe quelt ghy my so seer Wat baten vele clachten Die my beswaren meer Waeromme wil ick treuren In desen swaren strijdt Hulpe sal my ghebueren Die eeuwelijck sal dueren Waer door ick ben verblijdt. Soude ick my niet verblijden En grijpen eenen moet Want my Godt tallen tijden Soo vele ghenade doet Hy is mijn Vader goedich Hoe wel hy my castijdt Die my wt liefden gloedich Van herten seer saechtmoedich Besoeckt tot mijn profijt. 