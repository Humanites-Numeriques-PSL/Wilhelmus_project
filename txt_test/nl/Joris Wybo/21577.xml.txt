 DEn coelen Mey is nv in zijn saysoen Lieuelijck en groen Ende vol reucken soet Waer door de mensche wert moedich ende coen Om deucht te doen Bhecrijcht nv gheest en moet Een mensche goet Die wijs en vroet In Godts vreese is opgheuoet Dat lustich gheclanck Der Voghelen sanck Wert nv ghehoort in blijden toone Met soete gheluyt singhen sy eenen stranc Gode sy danck Idoone, voor zijn weldaet schoone. Broeders minioot te samen nv verblijt In desen tijt Lustich en playsant Waer in dat bloeyt den Mey tot ons profijt Dies nv met iolijt Verheucht aen elcken cant In Christo triumphant Het liefste pant Van den hoochsten Godt ghesant Hy is onsen Mey Lustich ende vey Noyt Mey so vruchtbaer was beuonden Al onse schulden hy op den Cruyce ley Met groot gheschrey Sijn wy ontbonden, door sijne wonden. Wy zijn ontbonden van onse banden swaer En verlost voorwaer Van sonde, helle, doot Wy hebben door Christum een aengename iaer Vercreghen claer Die ons wt liefden bloet Van sonden groot In sijn bloet root Ghewasschen heeft minioot Hy is dat Lam Dat de sonden opnam Om in sijnen lijue te draghen Als hooghe Priester hy op den cruyce clam Om den Vader gram Door zijne slaghen, te behaghen. Godts gramschap swaer is nv gheheel vergaen Te niet ghedaen Door zijns Soons dierbaer bloet De vloec des Wets ons nv niet meer can schaen Sijt ghy belaen Tot hem loopt metter spoet Doort ghelooue en boet Die ons behoet Al van den helschen gloet Doot, Helle, vyant Ligt nv in tsant Onder den voet Christi vertreden Hy heeft sijn cracht door sijn rechter hant Bethoont vailliant Hy heeft ghestreden, wy sijn in vreden. Wy sijn in vrede te weten nae den gheest Die smaecken den keest Vaten die woorden mijn Maer hier dwalen die Libertijnen meest Die als een beest Verstaen die Schrift deuijn Ende als een Swijn Door eenen schijn Die omme wroetende sijn De werelt quaet Des Duyuels raet Moeten wy gantsch, en gaer verlaten En door den gheest bethoonen met der daet Dat wy vroech en laet De sonden haten tot onser baten. 