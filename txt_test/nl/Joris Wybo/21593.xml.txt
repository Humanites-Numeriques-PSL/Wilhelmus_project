 ALsmen schreef duyst vijfhondert En vieren sestich Jaer Was menich Man verwondert Thantwerpen int openbaer Smorghens ten seuen vren In Hoeymaent den tweesten befaemt Twee quamen int ghetrueren Door Judas valsche kueren Ghebruyckt seer onbeschaemt. Sy waren tsamen comen Ten versoecke van eenen persoon Die haer wel sorste roemen Christum te soecken idoon Maer t'was om te verraden Soot blijckt t'onnoosel bloet Men canse niet versaden Sy blijuen altijts beladen Hoe datment met haer doet. Als een deurtreckte Vrouwe Ghelietse haer desolaet Soeckende den wech nouwe Des leuens delicaet Ja metter hant ontfanghen Den eenen als een vrient Maer tsijn de oude ganghen Judas custe de wanghen Niet anders hier toe en dient. Och Heere Godt almachtich Hoe laet ghy dit gheschien De werelt triumpheert sachtich V Kinderen moeten vlien Ja vallen in tormenten In lijden in druck en pijn Dit zijn haer beste renten Sy woonen in droefheyts tenten Verborghen van elckx aenschijn. Aensiende hier ons lijden Sterckt o Vader tghelooue soet Dat wy tot gheenen tijden Verlaten dat Hemelsche goet Gheeft dat wy moghen mercken Wat ghy ons hebt bereyt Door dijn liefs Soons ghewercken Al in die Hemelsche percken Ter eeuwigher salicheyt. Ten is niet te ghelijcken Het lijden des werelts swaer Tegen d'eeuwighe rijcken Segt Paulus int openbaer Men siet het met gheen ooghen Met gheen ooren ist ghehoort Laet ons hier naer al pooghen En gheen quaet meer ghedooghen Maer treden in deuchden voort. Den wech die is hier nauwe Die tot den leuen leyt Maer niemant en verflauwe Volcht Christum v salicheyt Helpt hem het Cruyce draghen Versaeckt v seluen hier Soo wort ghy tallen daghen Na der Schriftueren ghewaghen Beurijt van t'Helsche vier. Wt droefheyt mijnder herten Is dit van my ghestelt Die Draecke quaet van perten Die doet my groot ghewelt O Godt wilt my behouwen Door dijne rechte handt Oft ick moet hier verflouwen Ja oock gheheel vercouwen O Heere doet my bystant. Oorlof Broeders ghemeyne En Susters o lief ghetal Het hoopken is seer cleyne En verdruckt ouer al Maer Godt sal v verhooren Betrout met herten vroom En gheuen v te vooren Sijn Hemelsche tresooren De vruchten des leuens boom. Oorlof felle Margriete Hebdijt niet wel ghedaen Dat ghy dus brengt te niete Christum dat edel graen In sijn vrome lijdtmaten Christoffel ende Oliuier Maer ten sal v niet baten Ghy sijt van Godt verlaten Door v verradich bestier. 