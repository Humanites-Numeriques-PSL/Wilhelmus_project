 VErblijt nv in dit nieuwe Jaer Ghy Christen al te samen Verheucht v in Gode allegaer En ieuchet met betamen Want een kint ghewis Ons gheboren is In den bestemden tijt ydoone Van eener Maghet schoone. Dat kint is Jesus Christus ghenaemt Van Maria gheboren De Sone Gods hooghe befaemt Van sijnen Vader vercoren Die op des Coninckx throon Ghelijck Dauids Soon Ouer thuys Jacobs sal regeren En altijts domineren. Gheen eynde sijn rijcke nemen sal Wel claerlijck staet beschreuen Loeft sijnen naem met groot gheschal Want voor dien moet al beuen Dat in den Hemel leeft En op Aerden sweeft Jae oock onder de Aerde mede Tot onser salichede. Voor ons is hy ghestoruen de doot Sijn dierbaer bloet ghepresen Heeft hy vergoten wt liefden groot Om dat wy souden wesen Van sonden beurijt En ghesproken quijt By sijnen Hemelschen Vader Als sijn broeders te gader. Hy is alleyn onse salicheyt Den wech, waerheyt, en leuen Ons van den Vader in eewicheyt Gheschoncken ende ghegheuen Laet ons dan vrolijck zijn En verheughen fijn In Christo Jesu onsen Heere Gheboren een Kint teere. 