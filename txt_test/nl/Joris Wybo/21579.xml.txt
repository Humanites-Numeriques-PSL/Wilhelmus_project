 GHy Christen broeders alle schept eenen goeden moet Babylon is geuallen daerom tiert haer gebroet Daerom wil sy ons verbranden Ten sal niet lange dueren ghy staet in Gods behoet Dus reynicht uwe handen Tot Babels schanden. Babel heeft vernomen dat ghy nv van haer scheyt Daerom schiet sy stroomen v te brengen in leyt Maer haren tijt is cort beschreuen Waeckt op ghy wtuercoren dat sy v niet verleyt Strijt vromelijck int dal beneuen Want sy sal sneuen. Al hoort ghy van haer rasen sijt ghy daer in verblijt t'Sijn al maer vijse vasen, voor eenen cleynen tijt Sy moet haers Vaders maet volbrenghen Sijt ghy daer toe vercoren om Christus name lijt Van blijtschap wilt huppelen en springhen En Lofsangh' singhen. Ghy hadt v moghen schricken, als ghy waert s'Duyuels Knecht Ende laecht in zijne stricken gheuanghen en ghehecht Dan stont v toe dat Helsche verdoemen Maer nv sijt ghy met Christo te Velde int gheuecht Die s'Duyuels macht heeft benomen Wat wilt ghy schromen. Laet die verdoruen herten vreesen het lijden want Sy sijn met als suspecten niet in Godts woort gheplant Godts woort sy neuswijs verdraeyen Maer wy belijden Christum na des schrifts verstandt Twee natueren deur t' Goddelijc onschaeyen Om voor ons te paeyen. Sy hebben hen verheuen en doopweerdich gheacht Hoe wel si sondaers leuen al ind' sonden cracht Maer kinderkens heylich noch cleyne Achten si sulcx niet weerdich bedenct wat een gheslacht Die ghesuyuert sijn alleyne Int bloet Christi reyne. En t'doopsel is ghecomen als een ghetuyghe claer Datse sijn aenghenomen in Gods gemeynte eerbaer Want buyten Gods kerck is niet ghegheuen Eenighe salich te sijn hier naer Maer de kinders sijn de beste beschreuen Tot het eewich leuen. Oock moghen sy wel vreesen de ouerheyt die daer Beschermt Weduwen en Weesen Godts dienersse eenpaer Die sy in d'onsalicheyt beschrijuen Om dat sy corrigeren de Godloose schaer En beschermen die Godsalicheyt aenclijuen Tsy Mannen oft Wijuen. Ons Capiteyn verheuen Christus ons Princhier Sijn velteeken wil geuen te kennen sine knechten hier Met liefde moeten si sijn behangen Teghen die Balamiten die malcanderen eten schier Met giericheyt en boosheyt beuanghen Schout sulck verstranghen. Och const ghy ons gronderen ghy Christen broeders fijn Het eewich triumpheren daer de volherders sijn Noyt herte heuet connen vaten Noyt oore gehoort, noyt mont en const belijen En vreest geen Keysers placcaten Want sy ons niet en baten. Een hayr sal niet vallen, Van thooft der Christenen goet Vreest veel voor allen want Christus ons behoedt Niet meer sal comen tot lijden Dan de Heer heeft versien dus sijt al wel ghemoet Sijn handt can v wel beurijden En die quaey castijden. Sijt voorsichtich als tserpent, simpel als duyuen bloot. Op dat v consciencie niet en wroeghe inder noot Maer denct de Heere wilt so maken Dat ick tghetal veruulle sijn wtuercoren minioot Dat sal de Godloose wel smaken Inden dach der wraken. Oorlof Christi soudaten blijft bi v Capiteyn Ghy en blijft gheen Bastaerden, maer kinders in s'Hemels pleyn Daer sullen wy doen eewich iubileren V lichaem begheeft tot Christi dienst alleyn Inden Hemel wy malcander attenderen Die perseuereren. 