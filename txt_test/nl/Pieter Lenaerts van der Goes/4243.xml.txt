 CIeraet der maechden // soet, Pointich geraect, In als volmaect: Mijnen versaechden // moet, (Vierich ontwaect) Is veroorsaect Voor u te toogen nu, mijn lijden naeckt: O troosterinne, V soete minne Naer wenschen smaect. Anders geen leuen // is, Dan duer u reyn, By-zijn certeyn, Al wat verheuen // is Op d'aertsche pleyn, Dunct my seer cleyn: Als absenteren moet, zulck peerle greyn Vol van genaden, Diet soud' versmaden Waer een vileyn. Tot geenen stonde // noyt En is my yet Te swaer geschiet: Was tot den gronde // oyt T'hert vol verdriet, Ten docht my niet: Ghy waert doch lief, die deur u soet gebiet, Genaest de smerte: Op v mijn herte Hem oyt verliet. Haestigh genesen // sal, Al dat nu mijn Hert doet gepijn: Thoont ghy naer desen // val My een Divijn Schoon sonne-schijn: Mijn duyster sinnen dan, verlichten fijn: Ghy moet met eeren Tot mijn cureeren De naeste zijn. Aldus vriendinne // ghy Zijt een prieel, Borcht en Casteel, Vanden beginne my Van God tot deel Gheschoncken heel: Alle de schatten van d'aertsche tonneel, acht ick seer cleene: Ghy zijt alleene T'schoonste Juweel. RYN stroomigh vloyen // claer, Dat ghy altijt Grondeloos zijt, En van vermoyen // swaer, My dus bevrijt, T'wert seer benijt: Doch te vergeefs: ghy hebt in desen strijt Voor my gestreden, My vind' ick heden Gebenedijt. Adieu besneden // bruyt, Van leden seer Proper, en teer: Al gae ick treden // wt, Wy spreken meer, Ter naester keer: Princesse maect my weerdich u Jonckheer Corts naer dit scheyden, Ick sal verbeyden Den tijt wanneer. 