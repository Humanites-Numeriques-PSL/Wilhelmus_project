 PEriculeus // Lagh in voorleden ston- den, Mijn jonckheyt preus // Int diepste der afgron- den, Dus edel tonge zijt beleeft // Dat ghy de maget d'eere geeft // Die my nu heeft // Die my nu heeft // Wt den kerker ontbon- den. Ick ondersocht T'geniet der minnen have, Geheel vercocht Was ick haer eygen slave, Vertwijffelt in mijn blindtheyt groot, Lach ick in d'alderswaerste noot, Levende doot, Levende doot, Versoncken inden grave. Eewich dienstbaer Was ick te zijn gedrongen, Noyt man voorwaer En was alsoo gedwongen, T'gedincken doet mijn herte zeer, Ick houdts my aenden wederkeer, Adieu, niet meer: Adieu, niet meer: Ick ben dien dans ontsprongen. Tooght sy my spijt, Noch acht-ick haer de vroetste, Schimp, of verwijt, Ick ben de wel-gemoetste, Hoe dat het sy, ick houdts accoort: Ick vinde my gans ongestoort, Dies blijft nu voort, Dies blijft nu voort, Mijn vrijheyt d'aldersoetste. Eertijts genoemt Was ick haer lief vercoren, Maer nu en coemt Geen snooder haer te voren: Sal ick haer sulcx (eylacen och) Vergelden met schimp, of bedroch, Ick ware noch Ick ware noch Veel liever ongeboren. Rustich Princier, Nu heb ick aengeheven Een vry plaisier, Voor een sorgvuldich leven, Stiet zy mijn schip van haren cant, Ick hielt mijn duymken inde hant, Dats t'beste pant, Dats t'beste pant, Wat isser dan misdreven? 