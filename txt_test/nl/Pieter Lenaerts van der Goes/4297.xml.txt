 WEerdighste goet // Minsaem schoon ionge vrouwe // Deurluchtich bloet // In als goet en getrouwe // Ghy zijt mijn vreught // Ghy zijt mijn vreught // Want als ick u aenschouwe // Mijn hert verheught. In mijnen sin Zijt ghy een reyn goddinne: O soet gewin, Daer ick rust by gewinne, Medecinael, Medecinael, Weest my, deur uwe minne, Bloemken loyael. Laet my met u In vrijheyt converseren, Niet anders nu En is mijn supplieren, In uwer hant, In uwer hant, Staet al mijn aerdtsch geneiren Seer vast geplant. Lief ! die my zijt Troostbaer, aen allen sijden, Weest my altijt Een vrolick toevertijden: Voorseker weet, Voorseker weet, Ghy van mijn bitter lijden Geheel t'secreet. Eylaes ! wat est, Als ghy my thoont dijn toren, Ick ware best Van moeder ongeboren Niet soo verwoet, Niet soo verwoet, Want ghy weet van te voren, Dat ghyt my doet. Mijn liberael Princesse wtgelesen, Wilt teenemael Mijn troost in allen wesen, V Prince clouck, V Prince clouck, Suldy seer haest genesen, Naer zijn versouck. 