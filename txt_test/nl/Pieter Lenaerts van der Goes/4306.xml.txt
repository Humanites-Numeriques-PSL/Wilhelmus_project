 NObel divijn // Wesen sanguijn // Prijs naer ge- dienstich poogen, Deurluchtich fijn // Als Christalijn // Rayen u Claer bruyn oogen, Lichten als twee // Sterren ter zee // Die my mijn wee // verthoogen // Ondancx ick moets gedoogen. Edel geset Staet lijf // en ledt, T'mach sulck een herte vromen: Was Venus net, Ghy meught u met Veel meerder recht beromen: Noyt en sach man Volmaecter an, Al watmen can genomen, Ghy draeght in al t'volcomen. Eenigh gewin, Die van t'begin, Waert cause van versijcke, Maer niet te min, Herte en sin, Prent u in mijn Chronijcke, Tot veel gepijns, Geen medecijns En weet ick dijns // gelijcke, Op geheel aerden-rijcke. Leven, en doot, Vreught, wederstoot, Staet in dijn welberaden: Gelijck als broot Bluscht hongers noot, Condy mijns drucx versaden, Dus welgemint, Soethertich kint, Weest my doch int // beschaden, Een voorbeelt der genaden. Kies' ick niet best In dit arest, Aflaet van mijn doleren, Hier aengevest, Volght een request, Om u te remonstreren: Den suppliant, Versoect bystant, Wilt metter hant // schriberen Fiat, naer t'supplieren. Een sterck bewijs Van lof en prijs, Sal u by dien gewerden: Schoon ieughdich rijs, Gestaen propijs, Ick moet u naerder terden, Waer my ontseyt Dijn mogentheyt, En gaeft afscheyt ten derden, Noch soud' ick t'stuck volherden. Niet el schoon lief, Heyscht desen brief, By mijnder hant geschreven: Doen ick besief, Dat al mijn grief, By u mocht zijn verdreven, Heb ick mijn leet, Voor u ontcleet, Dus wilt gereet // doch geven, T'behouden van mijn leven. 