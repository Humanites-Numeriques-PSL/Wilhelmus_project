 SChoon wtgelesen // greyn, Dierbaer bloemken soet-guerigh, V minsaem wesen // reyn Geneest mijn herte truerigh: En conforteert, Dat ick my soo verhuegde, Met bysonder vruegde, Die alle vrueght passeert. Om mijn iongh leuen // dan Hier in continueren, Als een verheuen // man, Met u te triumpheren: Is my van noodt V vriendelick versoeten, Of my sal ontmoeten Niet anders dan de doot Een edel herte // draeght Dyn knecht u, t'eender somme: Die noch van smerte // claeght Ghy weet reden waeromme: Eenigh secreet, Mach ick vryhertich spreken, Laet my niet ontbreken T'secours, dwelck ghy wel weet. Tot in mijn sterven // sal Mijn siel, u niet beswijcken: Wats doch t'beerven // al Van duysent Coninghrijcken, My doch gelooft: Ontbreect dijn glans bepeerelt, T'schijnt de gansche weerelt Is van haer licht berooft. Keert dan u wangen // schoon Tot my, als medecijne: Laet my ontfangen // loon, Voor al mijn smert, en pijne: Want al dat leeft En can geen troost verleenen T'is een bloedigh weenen, Als ghy geen blijschap geeft. Edel Jongvrouwe // soet Wilt van my niet vervremen, Die my den rouwe // doet, En weder cont afnemen, Reyct my de hant, Die den deerlick versoncken, Soo is u geschoncken Mijn hert, tot u garant. Neemt doch (Princesse // fijn) Ter hant, mijn lamenteeren: Ten can meestresse // zijn, Soo cunstich int cureeren: D'inwendicheyt Is naer dijn troost in wake, Dus zijt geen oorsake Van mijn ellendicheyt. 