 NAer cleen vreught, Moet my veel leets gebeuren: Elck verheught, En ick moet sitten treuren: Wie can dees droufheyt scheuren, Dan ghy? troost lief, en weert: Want ghy, tot allen uren, Weet waer my t'lijden deert. Es gestoort V hert op my so bijtich, Dat ghy t'woort Tot u gesproken vlijtich, Wilt achten hipocrytich? Neen! maegdelick tresoor: Met recht, waerde my spijtich, Steld'-ick v schande voor. Kiest vry een Ander, dat ickt aenschouwe: Nochtans geen Als ick, in als getrouwe: Gelijc een man zijn vrouwe Ick u goet herte drough, Hoe soudy my doen rouwe Waer ick v goet genough? Let doch eens Op uwen aert seer strange, Ist yet cleens, Dat ick (met herten bange) V heb gedient seer lange, Maer nu ick mercke t'slot, Ick niet anders ontfange, Dan voor troost, schimp, en spot. Eertijts wy Met blijschap by een quamen, Maer nu ghy My slaet met scherpe bramen, So coemt ons bly versamen Op een drouf scheyden wt: Wilt ghy my dan beschamen, Verdragen is goet cruyt. Eerbaer zijt Ghy lief, niet onversoeten, Wilt altijt V lief zijn lijden boeten, Een knecht tot uwen voeten Had' ick my gans verneert: Dat wy nu scheyden moeten Ghy weet aen wien t'falgeert. Nu dan lief, De cracht van al mijn leuen: Desen brief Tooght den adieu geschreuen, Adieu segh ick met beuen, T'hert is met druck vervult, Dat ick v moet begeuen Ghy draeght alleen de schult. 