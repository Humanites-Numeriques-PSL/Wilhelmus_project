 NOtabel reyn goddinne // Volmaect schoon paradijs, Ghy waert vanden beginne // Een dierbaer gulden rijs, Och! of ick als gegronde // In u genade stonde // De werelt gans int ronde // Soud' ic ach- ten mijnen prijs. Edel zydy van zeden, S'gelijcx niet wesen sal, Ick seght met goede reden, Ghy zijt doch een, en al, Rancxken seer hoogh gesproten, Gratieus overgoten, Ghy draeght in u besloten, Mijn geluck, en ongeval. Een cranck, weemoedich suchten, Hoort int bysonder // aen, En laet my quade luchten, Tempeest, noch donder // slaen: Beschijnt my even dichte, O Sonne, claer van lichte, En wilt voor mijn gesichte, Doch nimmermeer onder // gaen. Lijf, goet, noch aerdsche eere, En wert om v verschoont: Alleene ick begeere Dat ghy my liefde thoont: Niet anders is t'behoeven, In mijn angstich bedroeven: Dan naer een lang vertoeven, Alsoo hoogh te zijn geloont. Keert niet soo haest ter zijden, Ghy schoonste int vergier, Mijn troost, en toevertijden, Zydy in mijn dangier: Van God ben ick in desen Veel meer dan wtgelesen, Dat ick weerdich mach wesen Te zijn uwen prisonier. En pluct vileyne // becken, Niet meer haer valsch oncruyt: Die met onreyne // vlecken, Ons liefde blusschen wt: Vertrect ghy helsche iongen, Vervloucte quade tongen, Ghy houdt my so bedwongen, Dat my dickmaels t'herte sluyt. Nu dan: adieu Princesse, Ghy weet wel, en genough, Ouer de iaren sesse, Ick v mijn hert opdrough: En noch tot allen dagen, Sal u mijn siele dragen Een vierich wel behagen, Want ick weet t'is Gods gevough. 