 COR diael habile Zoete nobel fleur, Lieflicke gentile, Weert prijs, en honneur, Zedebaer volcomen soet, Sydy int wesen, Aldus by desen Sijt met groot ootmoet Hondert duysent mael gegroet. Niet en is op d'eerde Recht geestimeert, Daer u hooghste weerde Niet en presenteert: Hierom aengename Jeught, Zijt een verblijden Die zijn in lijden, Want by uwer deught, Menich edel hert verheught. Eerbaer, en verheven, Zijn u zeden // al: Welhem, die zijn leven V besteden // sal: Niet wt eenen snooden // gront, Ghy angstigh duchten, Trueren, en suchten, Snellick dooden // cont, Duer dijn schoonen rooden // mont. Laet dan niet ontbreken V by zijn, te hans: Die zulcx wederspreken Slaen wy vanden dans, Als vileynen incorrect, Oyt my verveelde, Dat sulck een beelde In heusheyt perfect, Van qua tongen wert bevlect. Ionge, schoon, vriendinne, hoogh geexalteert: Draeght doch vaste minne Hem, die troost begeert: Van u wert niet el verwacht, Zoete sucade, By u genade, Hebdy t'onder-bracht Meer dan Hercules met cracht. Als ick, O Princesse, Mercke u gelaet, Meerder gentilesse, Naer der maechden staet En heeft noyt herte verblijt: Niemant sal connen (Onder der sonnen) Spreken, t'geener tijt, Welcken lof ghy weerdich zijt. 