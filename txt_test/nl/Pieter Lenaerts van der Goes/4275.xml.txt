 DEurluchtich weertste lief // Troostbaer Rosemarine, Bereyt der minnen // dranck, Tot mijn inwendich grief // Weet ghy de medecine, Tot al mijn sinnen // cranck, Gemerct mijns herten brief // Spreect van veel smert en pijne. Aerdich schoon gulden vat, Dierbaerder weet ick geene: Zoetgeurich rosen blat, Die ick met herten meene, Al t'goudt in een // gewracht, Is by my cleen // geacht, Boven al s'weerelts schat Bemin ick dy alleene. Vriendelick eerbaer saet In my is cleen beromen: V amoureus gelaet Heeft my mijn hert genomen: De wonde bloedich // smert: Voor mijn weemoedich // hert Vind' ick den besten raet, Tot u om troost te comen. Iont een verworpen caf Honigh, voor bitter bruyne: Gemerct ick my begaf (V lief) eygen te zijne, Mint ghy een ander // pandt, My slaende vander // hant, Soo vaer ick dan int graf Al waer de weerelt mijne. Den brant wort my te groot, Hoe can dijn hert vervriesen? Och lief! laet my ter noot, Dijn hulpe niet verliesen: Spreect een verheuen // woort, Soo mach ick leven // voort, Want ick tot inden doot, Geen ander sal verkiesen. Troostbare, ghy vermeught Veel meer, dan nijders wanen, Thien iaer ben ick verheught, Mach ick dijns eens vermanen: Deur u by-wesen // soet, Ick gans genesen // moet, Maer t'scheyden (soet ieught) Cost my een zee vol tranen. 