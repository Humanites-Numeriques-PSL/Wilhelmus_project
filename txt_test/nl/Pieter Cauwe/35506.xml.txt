 NV lijdt, nu lijdt den Hemel ghewelt, Daer twee Leghers zijn in het velt, d’Hemels beven // ’t sweert gheheven, De Sonne, Sterr’, en Maen blyven staen: Nu lijdt, nu lijdt den Hemel ghewelt, Daer twee Leghers zijn in het velt. Michiel die heeft den donder gheplant, En den Blixem is in sijn handt, Om te vechten // met sijn knechten; Want Lucifer die is inde weer: Michiel die heeft den donder gheplant, En den blixem is in sijn handt. Lucifer met sijn herte vol pracht Michaël niet seer veel en acht; Sijn Claretten // en Trompetten Blaesen, en komt maer aen, laet ons staen: Lucifer met sijn herte vol pracht, Michaël niet seer veel acht. Maer Lucifer die kryght hier voor al Eenen slagh, en een diepen val; Sijn ghesellen // de rebellen, Die ligghen nu ghevelt door ghewelt: Maer Lucifer die kryght hier voor al Eenen slagh en een diepen val. O Michiel Enghel en vroomen helt, Die den vyandt dryft uyt het velt; Wilt ons spaeren en bewaeren, Tot dat ons ziel verblydt daer ghy zijt: O Michiel Enghel en vroomen helt, Die den vyandt dryft uyt het velt. 