 Segt my jonck hert waer wildy gaen loopen En lust u hier van mijn Cramerye niet? Mijn huys is open komt wildy koopen, Vraeght naer al t’gene dat ghy niet en siet? Ick ben de werelt, met lusten ghepeerelt? Ick sal u toonen vreught sonder verdriet. Neen ghy komt werelt al vele te laete, Mijn gelt moet dienen voor weerdiger goet: ’t Zijn de rijckdommen die ick meest haete, Verdriet en lijden aen my dienen moet? Tot Clooster-leven wil my gaen begheven, En stooten al s’werelts vreught met den voet. O teer jonck hert ghy sult het beklagen, Den vryen-will’ soo vele is weert, Gheen schoone kleeren en suldy draeghen, Ghy moet daer derven ’t gen’ u herte begeert; Die disciplinen die sullen u pijnen, Keert eer het lijden u krachten verteert. Soo ick al d’ydelheyt wil verwinnen, Ick bidde u Heere sterckt mijnen moedt: Van daegh’ ick offere u alle mijn sinnen, Ick offer u Heere mijn vleesch en bloedt, In druck en lijden sal min hert verblijden, Want licht verkeert den wil ’t suer in het soet. 