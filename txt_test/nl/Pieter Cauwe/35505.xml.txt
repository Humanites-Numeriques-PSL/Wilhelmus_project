 Wat is’t voor schoon dat in ons ooghen leeft? Wat is’t voor schoon dat nu de werelt heeft? Het schoon dat nu de aerde voor ons draeght Dat is den luyster van een waere maeght. Een Maghet schoon, en vol oodtmoedigheyt, Die haer voor Iesus voeten heeft gheleyt Als van een Maeght den goeden wille vloeyt, Die heeft een ziel, die als een Roose bloeyt. De Son en Maen, en Sterren al-te-gaer, Al maecken sy de heele werelt klaer; Noch schoonder is een Maghet vol oodtmoet, Die meer is weert dan al het werelts goedt. O Dochter keert u van de ydelheyt, En antwoort niet als u de werelt vleyt, En loopt niet vele hier en daer op straet, En gaet niet veel daer’t op een klappen gaet. Loopt niet van d’een naer d’ander Keremis Of daer wat poppe-goedt te koopen is, Komt van de Kercke wel eerbaer naer huys, Plant voor u hert’ het dierbaer H. Kruys. In een reyn hert woont Iesus over al, Een reyne ziel by Iesus blyven sal, Een reyne ziel stroyt schoone Roose-blaen, Daer Iesus Voeten sullen overgaen. 