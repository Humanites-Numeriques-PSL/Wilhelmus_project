 DE liefde maeckt coragie, Door d’eedele ymagie, Dus siet// een liedt Cupido my gebiedt Te singhen, als een pagie, Door Venus vol quellagie, Die niet// en vliedt, Als dangier en verdriet: Maer troost te verwerven, Door trouwe liefde reyn En vreught te be-erven Doort uyt ghelesen greyn, Die door haer schoonheyt metter daet// delicaet Helena te boven gaet. Rustich en fraey van leden, Coragieus van zeden: Eerbaer// voorwaer, Vreedsamich vintmen haer, En oock: die zijn t’onvreden. Paeyt sy met soete reden, En daer// toe claer Volcht haer, meer deughde naer. Als in verstant volcomen, Als een Sybilla vroet, Soo machmense wel noemen. Haer twee bruyn ooghjes soet, Ghelijck de morghen sterre jent// excelent Staen in mijn herte gheprent. Tot haer ben ick gheneghen, Als oyt goe minnaers pleghen Te gaen// seer saen Des doots perijckels baen. Perseus haest versleghen Den draeck quaet om beweghen, Om t’graen// belaen Dat hy al daer sach staen Aen een steen-roots ghebonden, Andromeda seer schoon Heeft seer haest troost ghevonden, Aen Perseo ydoon. Insghelijcx sal mijn lief, mijn vrou// vinden trou, Soo ick haer vant in benou. Princesse lief verheven, Mijn vreught, mijn troost, mijn leven Zijt ghy:// want my Gheen vreught is sonder dy. Ick hoop Venus sal gheven, Cupido daer beneven, Dat wy// eens vry Te samen leven bly. Qua clappers laet heel varen, En nyders quaet gheschal, Ick hoop eens Godt sal paren, Die ons verblyden sal, Denckt dat t’my cost, mijn vleys en bloet// t’welck my doet De pijn, die ick lyden moet. 