 T’Sprack een soo loosen boer Tot een maecht die melcken voer, t’Is een verdriet Lief datmen siet V ledekens vermoeyen: Laet ick u schuytjen roeyen, Het sal te beter spoeyen Wel sprack de schoone maecht Wie heeft u dus vroech ghejaecht? Den Herder sey Al met beley, Mijn sin en mijn ghedachten Dach en nacht naer u wachten, En ghy veracht mijn clachten. Siet wat ick heb ghesocht? Eenen crans in een gheknocht, Van rooskens root: Neemt uwen schoot Soo haest als sy ontluycken, Sult ghy met vreuchden ruycken Den balsem van haer struycken. De maecht die creech een bloos Rooder als een roode roos: Haer ooghjes teer Sloech sy ter neer, Schaemt en bequame zeeden Teghens de liefde streeden, t’Welck beroerden haer leeden. Maer d’edel liefden cracht Heeft dees boose schaemt veracht: Dat knaepken rat Int schuytjen trat, Den trouwen herder roeyde, Dat gladde schuytjen vloeyde, Der liefden vreuchten groeyde. Ach, ach! mijn vromer heldt Sprack de maecht door vreuchts gheweldt, Ick laet voortaen Mijn melcken staen, Al daer ick eerst nae spoorden, V sucker soete woorden My voeden en vermoorden. Ach, ach! mijns levens vreucht Sprack de herder wt gheneucht, Ick laet voortaen Mijn schaepkens gaen, V loncxkens op gheresen Zeer lieffelijck van wesen My wonden en ghenesen. 