 NAjaden al, Waerom vliet ghy soo licht, Blieft tocht int dal, Het vlieghen vande schicht Gaet u niet aen, Blieft vrylijck staen, Cupido doet zijn plicht, De Iagher saen, wil schieten gaen, Dees Ionckrou int gheschicht. Siet’is ghedaen, Sy leght ter aerden neer: Toch onbelaen, Het is op trouw, en eer: Want door de schoot, Die u scheen groot, (Door Iupiters begeer) Rechts uytter noot, Haer handen bloot, En troud’ den Iagher weer. Actaeons Iacht Was onsuyver gemeyn: Waer door de cracht Van Diana in pleyn, Viel op hem just, Door quade lust: Maer desen Iagher reyn, Zijn lief nu cust, En eerlijck rust By Pegasus Fonteyn. Neemt dan regres O Nymphen alle gaer, Pegasides, Tot dees fonteyne claer. Ontsteeckt het vier, Sent liefde hier, En singt van jaer tot jaer, In u quartier, Nae dees manier, Die oock eens schoten waer. 