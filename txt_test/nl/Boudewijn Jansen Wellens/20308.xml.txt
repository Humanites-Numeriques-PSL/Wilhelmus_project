 IOnck-vrouwe soet Ick min u om u deuchden, Dus gheeft my moet, Ick ben seer desolaet, V doch eens spoet Verquickt mijn hert met vreuchden: Want vleys en bloet Bycans gheheel vergaet, Ick bid’ u lief gheeft tot mijn lyden raet: Wilt my begheven// niet, Die u gheheel mijn leven// biet, t’Welck g’hier schreven// siet, Mijn Trou met droef ghelaet. V ooghen clear Die blincken als Christ’lijnen, Doen my voorwaer Schier doot zijn altemet. V seer schoon haar: V lipkens als robijnen. t’Wesen eerbaer, Daer ick meest heb oplet, Door u manier, ben ick soo seer beset, Dat ick geern sterven// sach, Die hier heel int bederven// lach Soo’k niet verwerven// mach V lief, in Venus net. Hierom wilt my Int laeste converteeren, Soo sal ick bly, En in rouwe zijn niet. Ghelooft het vry, k’Sal niet als Theseus beeren, Die door perty Ariadnam verliet. Cyrinas straf, en sal ick slachten niet, Die met den sweerde// fel Myrram heel verveerde// snel, Ende begeerde// wel Haer t’brenghen int verdriet. Van dit gheslacht Sal ick, O lief niet wesen: Maer met verdracht, Als Pyramus belaen: Ofte met cracht, Als Hercules ghepresen, Die nae u tracht, Sal ick te rug doen staen, Ia oock gheen tijt, om lief by u te gaen Sal onghelegen// zijn Voor my, soo maer te deghen// mijn Clacht mach beweghen// fijn, V schoon maeghedelick graen. Maer Och! ick mach Dus wel te vergheefs claghen, Want mijn ghewach Wort van niemant ghehoort. Nacht ende dach Mach ick nae u wel vraghen: Meer als ick plach, Ick vrees ghy zijt verstoort, En dat om een qualic verstanden woort. Mocht nae begheren// och! Ick my eens defenderen// noch, By u vol eeren// doch t’Sou my zijn groot confoort. Waert dat ick mocht, Als Dedalus ooc vlieghen, Recht door de locht: Of als Leander snel, Die zijn lief sach Al over zee te cryeghen, t’Welck hem ghebrocht (Daer nae) heeft in ghequel. Och! cond’ ick loopen, gelijck Acteon tel, Ende verand’ren// my, So soude ick oock wand’ren// bly, Ghelijck de and’ren// vry By u schoon liefken wel. Maer onghesont O princeslijcke vrouwe, Ende door-wont Blief ick om u persoon. Ick seght u ront, Ick moet vergaen van rouwe, Soo ghy niet jont My uw ghenaed’ ydoon. Geeft my uyt liefde’, des liefdens soete loon, Soo sal mijn lyden// swaer, My in’t eynde verblyden// maer Set thoorn ter zyden// claer, Soo staen mijn saken schoon. 