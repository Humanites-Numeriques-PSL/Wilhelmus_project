 O Ghy Nimphen hooch vermaert Die de Fonteyne soet, En dit schoone bosch bewaert, En is u niet ontmoet? Een Godin// die de min Van de Goden waerdich// is? Wiens ghesicht// bovent licht Vande sterren aerdich// is? Dees Godinne siet Die mijn sin ghebiet, Is van my ghevliet. Seght ghy moorderinne// wreet, Waerom neempt ghy de vlucht? Of is u mijn minnen// leet? Mijn lijden u ghenucht? Nu ghy’t hert// hebt verwert, Nu ghy door u ooghen// slaen t’Inghewandt// hebt verbrandt, Laet ghy my bedroghen// staen. Mijn beminde blom, Keert u sinnen om, En comt wederom. Doch en mochtdy lyden// niet, Dat ick van minne spreeck, Ick sal het vermyden// siet, Tot dat mijn herte breeckt: Mijn ghesucht// en gheducht Sullent openbaren// doch, Mijn ghetreur// en coleur Sal mijn trou verclaren// noch: Thoont u ooghen// claer Wt medooghen// maer In dit lyden swaer. Waer voor wilt ghy vresen// hier? Ghy cont verberghen niet, V claer blinckend’ wesen// fier: Want over al men siet V ghesicht// dat zijn schicht, En zijn strael soo verre// sticht, Als ten thoon// uyt den troon t’Goddelicke sterre// licht V soet wencken// claer, En Goudt blenckend’ haer Werd ick nu ghewaer. Comt nu mijn Godin// bemint Het bloeyen van mijn jeught, Met een rijpe sin// verwint, Comt roept met my gheneucht: Comt met lust// laet gherust Ons hier wat verposen// gaen, Onder t’lof// van u hof, Daer de roode rosen// staen. Maeckt my daer ghesont Met de clare gront Van u rooder mont. 