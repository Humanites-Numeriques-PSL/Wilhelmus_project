 FOrtuna quaet Ghy valt my heel rebel: Momi verraet Ghy doet my groot ghequel: Anteros vel t’Fy wat hebdy ghewracht, t’Is u op-stel, Dat my mijn lief veracht. Ick, die gheleen Heb Actaeons torment, Heeft sy (soo’t scheen) Ghethoont haer liefde jent, Seer reverent Ghegunt tot een beloon, Dat ick present Mocht comen haer persoon. Hier door soo was Mijn hert altijt verblijdt, Want druck ghenas Door rechte vreucht altijdt: Want met jolijdt Waren wy dick vergaert In Venus crijdt, Daer Cupido cracht baert. Maer lacy siet Het is nu seer verkeert, Want ghy lief vliet Van my, en refuteert My, als onweert t’Ghebruyck my voor ghejont: Maer ghy rompeert Niet my, maer u liefs gront. Princesse soet Hoe wel ghy my veracht, Nochtans ick moet V minnen door de cracht Van liefde heet, Die in mijn herte woont, Zijt oock bereet, Liefd, met reyn liefde croont. 