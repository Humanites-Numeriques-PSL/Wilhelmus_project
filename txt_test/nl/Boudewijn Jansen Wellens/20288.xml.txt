 EEn bloemke sierich Schoonder noyt gheene Int t’hert alleene Spant sy de Croon, Dies ickse vierich Bemin certeene In s’werelts pleene, Leeft gheen soo schoon. Sy is van zeden, En vraey manieren Niet om versieren, Als Pallas wijs Gheeft sy oock reden Seer goedertieren, Al haer bestieren Is seer propijs. In t’aenschijn jeuchdich Sietmen claer blincken d’Oogkens die Wincken Mijn hert tot haer. Wou zy eens deuchdich Mijn pijn ghedincken, En my troost schincken In’t lyden swaer: Dan soud’ mijn suchten En swaerlijck lyden Seer haest verglyden, En mijn hert souw Met veel ghenuchten Hem seer verblyden, Tot allen tyden Heel vry van rouw. Princesse goedich Deughtsame vrouwe, Wilt eens aenschouwe Mijn groote pijn. Comt laet my spoedich Met Venus douwe, Eer ick van rouwe Gheheel verdwijn. 