 EEnen staet weet ick op eerden Die my wel aen staet: Wijs, die dien seer wel aenveerden, Vry van sonde quaet. Dat is t’Huw’lijcx staet vol eeren, Van Godt inghesteldt, Die t’gheslachte doet vermeeren, In des werelts veldt. Wel gheluckich ghy te achten, Nieu ghetroude zijt, Dat ghy nu van twee gheslachten, Maket een verblijt. Godt de Heere will’u gheven zijnen zeghen milt, End’u soo bly laten leven, Als ghy selven wilt. Ghenen voorspoet dien ontbreket, Die hier Heylich leeft, En de sonde van hem steket: Godt hem alles gheeft. Zijn gheslachte seer vermeeret: Dat salmen oock sien Aen u (Godt maer hertich eeret) O ghy jonghe lien. Ghy sult sien uyt uwen Zade Vele kinders soet, Die onnosel in het quade Comen te ghemoet. Lachen, cussen, ende strelen Sullen sy seer bly, En u herte vriend’lijck stelen Comen aen u zy. Aen den disch als groene rancken Sullen sy al staen, Met u Godt den Heere dancken Voor al zijn weldaen. Dat hy soo milde ghevet Steeds in overvloedt. Dat ghy t’samen blyde levet, Vol van alle goedt. O des goetheyt en genade Nemet danckbaer an, Wachtet u van al het quade Dat u schaden can, So sal Godt u zeeg’nen sere, Ende met u zijn. Die leeft in de vrees des Heere, Levet sonder pijn. 