 MIjn gheest, mijn sin, Mijn hert niet min Hem nu heel gaet verblyden, Om dat ick vry, Mach comen by, Schoon-liefken aen u zyden. Aenschout den tijdt, Die met jolijdt Zijn vreuchde gaet verthoonen. Laet nu ons tween, (Mijn liefste reen) Ons droefheyt eens verschoonen. Rijp is de vrucht, Door des Meys lucht: De bloemkens delicate Staen nu int velt Seer groen ghestelt, Wy sullen t’samen prate. In huys bedroeft Nu niet vertoeft, Ontfanght der Meyen geure. V Ieught seer fier Tot u playsier Bringht nu al buyten deure. Aen merckt mijn hert, Dat sonder smert V liefde niet can missen. Al in het groen Zijdt ghy van doen, Om droefheyts qual te slissen. Vreucht brenght nu by Met herten bly, Voor elcken compangie. V fris ghemoet, V vryheyt vroet Bevrijdt ons van inwye. Aen u staet al Int groene dal, Om vreuchde te orbooren. Sydy absendt, Soo ist te endt: Ons blijdtschap blieft verlooren. Noyt soeter staet Als uwen praet Comt eens uyt volder herten: Al watter is, Dat wort dan fris Vrolijck al sondere smerten. Comt voor den dach, t’Voghels gheslach, Laet ons dat gaen aenhooren. V blyden gheest, (Voor minst en meest) Can alle droefheyt stooren. Om u alleyn Int groene pleyn Ick my nu gae begheven. Mijn vreucht, mijn sin, Ick by u vin, Door u paysierich leven. Nu wil ick stoudt Int groene woudt Mijn liefd u gaen verclaren, Wilt ghy slechs: want Door liefden bandt Ick met u wil vergaren. Schoon-lief bemindt Die u besindt Gheheel heeft metter herten. Wat ghy begeert, Dat is my weert, Al sout mijn sinnen smerten. Thoont liefde, Lief, Tot mijn gherief, Verghelt mijn liefde trouwe: Ick blief constant Al met verstant, Voor u mijn schoon kersouwe. Eens om hem peynst, Die niet en veynst Zijn liefde u te tooghen: Ick ben in ly, Liefste perty, Om u twee schoone ooghen. Ick vind oock seer Mijn sinnen teer Tot u schoon maeght gheneghen. V borstkens rondt, V roode mondt, Doen dick mijn hert bewegehen. Nobel Princes, V inteles Wort my van veel ghepresen: Maer mijnen sin (Siet het wel in) t’Behoort noch meer te wesen. 