 ICk groet u minlick// mijn lieffste schoone, Ghy die de croone// spant over al. Met hert en sin ick// noch sal betoone Mijn jonst ydone// d’eenich zijn sal. Ghesontheyt hoop ick// u Godt sal gheven, En mee voor’t sneeven// behoeden wel. Mijn droefheyt coop ick// voor vreugt verheven, t’Welck my mijn leven// vercorten sel. Och lief u graeci// boven conserven, Laet ick verwerven// t’is in u macht. In cleyne spaci// soo soud’ick derven t’Druck dat door kerven// mijn hert ontsacht. Cost ick my rede// vertransvormeeren, Ghelijck wel eeren// Iovis heeft daen, Of cost ick mede// t’net laboreeren, k’Sou u met eeren// mijn lief wel faen. Maer neen wat batet// oft ick wensch vele, Ick ben int spele// seer diep gheraeckt: Ons lief verlatet// my niet ghehele, Maer doch ten dele// my vrolick maeckt. Want ghy Princesse// en anders ghene, Ghy zijt alleene// mijn lief op-recht. Och mijn Matresse// blieft niet as een steene: Maer toch uyt weene// helpt my, u knecht. 