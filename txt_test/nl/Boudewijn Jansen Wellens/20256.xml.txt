 Eer ick ghevoelde Venus cracht, En Cupid’nis pijl onsacht, S’minnaers perten, En haer smerten Sach ickt aen met herten bly, Spottende met haer sotterny. Maer dese blyscap is te mael Door Cupid’nis heete strael, Nu verdweenen; Want den ghenen, Dien ick cleyn te achten placht, Heeft my in zijn ghewelt ghebracht. Tonende my voor d’ooghen claer, Een Goddin, Goddin voorwaer Ickse noeme Sonder roeme: Want s’is door haer schoonheyts weerdt Datse werdt, als Goddin ghe-eerdt. Dese door hare schoonheyt cracht Heeft mijn vryheyt overmacht, En mijn sinnen Heel doen minnen: Dese my te doen verweckt, t’Gheen ick wel eertijts heb begeckt. Somwylen doort ghesicht van haer Meyn ick dat mijn lyden swaer Werdt vermindert: Maer het hindert My, en meerdert mijn verdriet, Nochtans can ick het laten niet. Somwylen meyn ick desen brandt Ghestoockt door Cupid’nis handt Door eens cussen Wt te blussen: Maer ghelijck een vier gheboedt, Werdtse te meer in my ghevoedt. Brandende dus in Liefde reyn, Ick op d’ydel hoop alleyn My verblyde: Want mijn lijden Is haer niet bekent, hier deur Can ick ghenieten gheen faweur. 