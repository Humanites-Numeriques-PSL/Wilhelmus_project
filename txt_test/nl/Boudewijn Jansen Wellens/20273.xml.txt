 NU wel op mijn boersche fluyten Laet ons met een soet gheluyt Locken mijne Nymphe uyt: Op dat zy mach comen buyten, En aenhooren t’swaer gheclach, Dat ick doe nacht ende dach. Ay mijn Nymphe wilt niet vluchten Inde duyster Bosschen dicht: Maer comt op de Velden licht, Hoort u droeven minnaer suchten, Die u Nymphe soo besint, Dat hy niet als u bemint. Waerom soeckt ghy toch te vlieden Voor die u niet en misdoet, Maer bemint wt liefde soet, V sal toch gheen leedt gheschieden Van die (Nymph’) us soo besint Dat hy niet als u bemint. Ghy placht immers wel vrymoedich Voor de deure van mijn Hol Te rusten int grasjen bol: Waerom vlucht ghy nu soo spoedich Voor die (Nymph’) u soo besint? Dat hy niet als u bemint. Of wilt ghy u minne sparen (Die nu bloeyt ghelijck een blom) Totten traghen ouderdom: O neen, wilt u liever paren By die (Nymph’) u soo besint? Dat hy niet als u bemint. Sal u Mededogent herte (Dat met goetheydt is versiert) Door wreedheyt onghemaniert, Hem nu heel laten in smerte, Die u (Nymphe) soo besint? Dat hy niet als u bemint. Siet hoe’t helder oogh der Sonnen, En de nacht verlichtsche Maen Met my dickwils treurich staen: Och! waert ghy so oock verwonnen Van die (Nymph’) u soo besint? Dat hy niet als u bemint. Oft men my al Caesers Croone Voor mijn herders pijpken gaf, En zijn Schepter voor mijn staf, k’Had veel liever u te loone, V, diet hert soo heeft besint, Dattet niet als u bemint. Noch de meeste melodye, Noch de alder meeste vreucht, (Die hier s’menschen hert verheucht) Sal mijn hert conen verblye, Voo dat ick (ay Nymphe soet) Heb beweecht u straf ghemoet. 