 Rusten en can ick nacht noch dach, Rusten en can ick nacht noch dach, Maer door liefd’ maeck ick gheclach, Tallen tijden Moet ick lijden Druck, om dat mijn schreyenich hert Niet openbaren can zijn smert. Ick weet niet hoe’t my is belet Ick weet niet hoe’t my is belet Want ick met een vast opset Was van sinnen Om mijn minnen Haer te openbaren ras, Maer de tongh t’hert contrary was. In mijnen gheest ben ick ontstelt In mijnen gheest ben ick ontstelt Om dat ick door liefds ghewelt Niet en conde Met den monde Spreken, t’gheen het herte wouw, Doen ick was by dees weerde vrouw. Can sy uyt mijne suchten groot Can sy uyt mijne suchten groot Niet bemercken mijnen noot, Soo verdwijn ick, Door liefd’ pijnlick, Hoewel swyghen niet misdoet, Nochtans en ist altijt niet goet. Gheest ende hert, t’is al bedroeft Gheest ende hert, t’is al bedroeft Want daer’t langh nae heeft ghetoeft, Sal’t niet cryeghen, Door het zwyeghen: Want een bloothertighen man, Gheen schoone vrouw verwinnen can. Of ick al had op plaets en stont Of ick al had op plaets en stont (Ick meen mijn liefs rooder mont) Om t’verclaren Mijn beswaren, Soo bezwijckt de moet door schaemt: Waer door mijn lief met recht my blaemt. Nochtans hoop ick dat dees Godin Nochtans hoop ick dat dees Godin Die soo vast staet in mijn sin, t’Sal verschoonen, En beloonen Mijn liefd’ en stil zwyghentheyt, Met weder liefd’ en vriend’lijcheyt. 