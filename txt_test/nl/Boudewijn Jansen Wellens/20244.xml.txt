 CLeyn Venus saet// Al hebdy my ghebonden, Met dyner liefden bant: Doet my gheen smaet// aensiet mijn diepe wonden, Mijn ongheveynsden brant, Lief in u hant// stel ick mijn hert ghevanghen, Wilt my voor u slechten knecht, In danckbaerheyt ontfanghen. Ghy siet mijn smart// ghy weet mijn trou beminnen: Al ben ick u onwaert, V eerbaer hart:// u lieffelijcke sinnen Betaemt gheen straffen aert. Ghy zijt vermaert// vol schoonheyt welgeboren, Soo ghy liefdens staet versmaet, V schoonheyt gaet verloren. Ghelijck een roos// int comen vander sonne, Haer blaederkens uytspreyt. De Biekens loos// zwermende daer rontomme, Lesen haer soeticheyt, Soomen dan beyt// en gaetse niet aftrecken, Valt haer edel cracht veracht, Onder die dorre stecken. So is een maeght// als t’eerste vier der minnen Ontsteeckt haer jonhe bloet, Elck sy behaegt// en elck een soeckt te winnen Haer onbevleckten moet: Soo sy onvroet// die liefde gaet verachten, Slijt sy sonder vreught haer jeught, Tot d’ouderdom met clachten. Die rooskens root// staen wel tot niemants hinder En sieren haren hof: Maer t’is gheen noot// al comt daer een beminder, En pluckt een knoopken of, Op’t selfde lof// wast weer een ander bloeme, Als ons jonghe tijt verslijt, Sy comt niet wederomme. Suyver Godin// laet ons dan vrolijck leven, Verachten nijt en spodt: Laet ons den sin// tot Venus lust begheven, En volghen haer ghebodt. Sy zijn wel sot// die in tijts niet en minnen, Want alsmen is out en cout, Soo canmen niet beginnen. 