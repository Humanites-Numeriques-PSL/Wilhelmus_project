 GHelijck een Casteele, t’Wellick int gheheele Rontom met bolwercken, vastelick ghebout, Teghen zijn vyanden, Comend’ uyt alle landen, Hem allenich op zijne sterckheyt vertrout, En triumpheert// met zijn banieren, En vendels weert// niet om vercieren, Sonder alle vreese van dangieren, Tot verachten// van de crachten Zijner vyant. Soo was al mijn wesen Gheheel sonder vresen, Eer ick mijn jonck herteken beleghert sach, Met alle die heyr crachten, Van Cupidoos machten, Die niemant ter werelt wederstaen en mach. Haer deughden goet// dat waren haer knechten. Haer wesen soet// t’gheweer om vechten. Door haer schoonheyt sy vendels oprechten. Haer slachoorden// stond’ in oorden Seer trumphant. t’Lieffelick aenschouwen, Van dees bloem der vrouwen, Waren haer kartouwen, en grof gheschut, Waer mede dat sy velde Alle mijn ghewelde, Van mijn bolwercken, en mueren heel onnut. Het soet gheclanck// van mijns liefs woorden, d’Alarum sanck// die ick daer hoorden, Om op my te doen een storm sy sproorden Maer eylacy// k’bad om gracy Ende accoort. Ick wil al opgheven Mijn lijf, goet, en leven, O Princesse lief, en stellent u te pant, Sonder u te setten Maten, ofte wetten, Ghy hebt de victori, en de overhant. Wt g’nade goet// wilt wy salveren, k’Sal metter spoet, u lof vermeren, Door u goetheyt vol alder eeren, Sal ick prysen// en bewysen V eer en deught. 