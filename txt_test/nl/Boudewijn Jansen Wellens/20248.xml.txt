 GHelijck, t’Hert vermoeyt van Iaghen Seer verlanght naer een Fonteyn: Soo verlanght mijn hert verslaghen Naer mijn Lief, en troost alleyn, Om wien ick moet veel plaghen// draghen En verdriet, Ick can haer niet behaghen// t’claghen Is om niet. Want sy wil nae my niet hooren, Dies blief ick met druck belaen: Al mijn claghen is verlooren, Sy laet my gheen troost ontfaen, Dies mach my niet als treuren// beuren In den noot, t’Welck sal tot aller uren// dueren Tot den Doot. Maer wou sy my eens troost schincken Door een vriendelick ghesicht, Van haer ooghkens die clear blincken, Soo waer ick van druck verlicht, En dan souden mijn sinnen// binnen Zijn verheucht. En ick sou door het minnen// winnen Veel gheneucht. O Princes weest soo beradich g’Nadich// geeft u dienaer loon. Hy sal voor u deucht wel-dadich Stadich// dienen u persoon: En sal tot allen tijden// stryden Voor u eer: Dus wilt hem uyt het lijden// vryden Dat’s t’begeer. 