 ICk voel nu mijn hert ontsteldt, Doort gheweldt Van Cupid’nis wrede stralen: Want de wonde nu noch bloet, Ende vloedt, Om te meerderen mijn qualen. Ach! Fortuna drayent radt, Keert u wadt, En vermindert mijn verseeren: t’Heeft nu langh ghenoech ghedeurt, k’Hebt beseurt, Neemt van my, dit Lamenteeren. Nummer vind ick t’hert gherust, Door de Lust, Die ick heb tot dees quellagie: Want Pyramus sulcken brandt, Noyt en vandt, Als hy sach zijn Liefs visagie. Van u comt my dese pijn, Schoon Aenschijn, Om u ist, dat ick moet lyden! Als ghy wilt, ghy cont alleyn, Bloeme reyn, Noch eens mijnen Gheest verblyden. Cost ick als Leander stout, t’Water kout, met mijn armen cloeck door-snijden: k’Sout bestaen wt Liefde goet, Wel ghemoet, Om mijn hert u te belijden. Noyt bevonden, voor zijn vrou, Soo ghetrou, Was Perseus vroom van daden: Als ick my betoonen zal, Over al, Soo ick u eens sach beladen. t’Hert tot u hem heel begheeft, Ende leeft, Alleyn Lief op u ghenade: V Rigeur nu varen laet, En dy staedt, My, eer het toch wordt te spade. Ick segh nu Adieu Princes, Herts Fortres, En laet u mijn wil te pande: V, om Wien ick door pijn groot, Voel de doot, Neemt mijn hert tot Offerhande. 