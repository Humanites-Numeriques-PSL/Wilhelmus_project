 O! Ooghe ghy, Tfy wat hebdy ghewracht! Door d’ooghe bly, Daer d’oogh en t’hert oplacht: Door d’ooghen cracht, Leyt mijn ooghe ghevaen In Venus macht, t’Welck d’oogh cost menich traen. O soet ghesicht, Medicinael ghesont, Mijns ooghen licht, Die mijn ziel hebt door-wont, Mijn oogh doch jont V ooghs licht: welck passeert Dianae ront: Iae Phoebi hooch gheeert. Want mocht d’oogh noch Ghebruycken d’ooghen lust, Soo waer d’oogh doch, Door d’oogh bly en gherust, Van druck ghesust, Waer t’is tot ooghs verdriet: Mach d’ooghe just Haer licht becomen niet. Wech Amphion, Orpheus soet gheclanck, Die te Siphon Den Berch Irion dwancks: Wech Muses sanck, Op Helicon vermaert: Want d’ooghs verlanck, Elders door d’oogh vrucht baert. Princeslijck schijn, O Enghels ooghe jent: De ooghen dijn, Mijn oogh, en t’hert verblent, In liefd door rent. Dus blinckend’ licht vol deucht, Blust d’ooghs Torment, Door d’oogh, met reyn gheneucht. 