 EYlaes! mijn hert ende mijn sinnen Zijn van binnen// heel ontstelt. Van liefd’ en weet ick wat beginnen: Want der minnen// brant my quelt. Mijn vreughd’ die smelt// als sneeuw op’t velt, t’Wort u vertelt// O reyn figure soet. Ick arme helt// Venus ghewelt Voor-waer dat melt// Wat pijn ick metter spoet, Om u al lyden moet. Want u schoonheyt seer hoogh verheven Doet my leven// in verdriet. Ghy staet in mijn herte gheschreven, Dus begheven// wilt my niet: V liefde siet// mijn hert doorschiet, Hoort mijn bediet// t’is my een pijne swaer. Bystant my biet// of het gheschiet Dat ick vergiet// om u mijn boet voorwaer: Dus troost toch u dienaer. Schoone figuyr moet ick u derven, Ick moet swerven// achter lant. Mach ick gheen troost van u verwerven, Ick moet sterven// lief playsant: Want Venus brant// lief triumphant Neemt my t’verstant// dus mijn lyden verlicht. Schoon diamant// mijn hert valiant Wert aengherant// doort lieffelijck ghesicht, Dat uyt u ooghen vlicht. Princesse schoon seer groot van machten, Wilt versachten// mijn elendt, Anders moet ick gheheel versmachten, Druck verpachten.// Liefste jendt, Mijn vreughd’ die went// en neemt een endt, Dat ick absent// van u soo lang moet zijn. Door liefde blendt// blief ick gheschendt, Ick lijd tormendt// om u O liefste mijn, Troost my eer ick verdwijn. 