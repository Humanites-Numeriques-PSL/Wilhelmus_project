 HElpt ons Heere God, het is tijd en huere VVant wy zijn vā veel goe' meinschē berooft, Ende onder de meinschelicke natuere Is qualick een goed, ofte die ghelooft. Ieghens elc anderen zi altijdt spreken Leughens, en ydelheyt, d'welc voor God stinct: Heur leppen zijn vul pluumstrijckers ghebreken Zegghende dat haer herte niet en dinct. God wille dan al dees leppen afgrijslick VVt roeyen, en te niet doen van nu voort: Alzoo ooc alle de tonghen misprijslick Daermen niet dan hoouerdy' af en hoort. Zi zegghen: wy zullen toch domineren Ouer hemlie'n, deur onze tonghen fijn: Ons leppen kuennen wy, te will' uzeren, VVye zal kuennen ons Heer' oft Meester zijn? Maer ic zal vpstaen om tzuchten der armen En des benooghden druck (zoo d'Heere zeyt) Stellende in vriheyt, en in mijn ontfarmen Hem, dien de boose vele laghen leyt. S'Heeren woorden (troostelic bouen maten) Zijn woorden, gheheel zuuer ende net Als ziluer ghezuuert in aerden vaten, En dat ghefijnt is zeuen warf of bet. VVilt dā (ô Heere God zeer groot vā machte) Bewaren u volc, zoo ghi hebt gheseyt: Ende van dit alder booste gheslachte VVild ons verlossen inder eeuwicheyt. De quade wandelen, ende verkeeren Onder de goede, zouckende haer dangier, Als de booste zijn verheuen in eeren Bouen de kinderen der meinschen hier. 