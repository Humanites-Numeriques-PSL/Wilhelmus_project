 HOe wonderbaer, en eerelick van fame Is (eeuwigh God) dinen helighen name Ouer gheheel d'aerde, zoo men beseft Die dine macht bouen d'Hemelen heft! In als condy ons dijn groote cracht betooghen Ia oock an de ionghe kinders die zooghen: Daer mede ghy beschaemt maect, en verwind Al die ghy dijn viand en nider vind. Maer als ick wil gade slaen en anmaercken Die hemelen uwer vingheren waercken, Als Mane, Sterre, en gh'eel het Firmament Zoo wel gheschict, bequaem en excellent. Dan dinck'ick als die hem verwondert zeere' VVat ist oock toch vanden mensche (Ã´ Heere!) Dat ghy u zijns te ghedincken verneert, Hem gade slaet, beweeght, en assisteert? VVant, ghy hebt hem zoo edelick gheschepen Dat hem (voorwaer) niet en faelt, onbegrepen, Dan God te sijn', dwelck ghy alleene zijd Die hem verciert met veel eeren altijd. En ghy hebt hem ghesteld in alle landen Meester, op al de waercken dijner handen: Stellende onder zijn voeten gh'eel subiect, Alle zaken, zoo verre als d'aerde strect. Schapen, Ossen, en Lammers al te male, Beesten des velds, ende oock int generale Voghels der lucht, zee vissch' en zulck ghediert Med alle dat de wateren anthiert. O Heere God, onsen regierder crachtigh Hoe triumphant, en eerelick warachtigh Is dinen Naem', nu ende t'alder stond Verbreedt ouer gheheel aerderijck rond. 