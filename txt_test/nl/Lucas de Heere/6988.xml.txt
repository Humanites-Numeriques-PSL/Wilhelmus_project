 DEn boosen zeyt (als een die is onvroed) Daer en is gheen God: en is zoo bedoruen In gruw'licke boosheyt de deught verstoruen Dat niet een vā hemliē weinscht noch en doed Deught ofte goed. God vernam van zinen Hemel bescheet Oft onder de meinschen zoo hoogh ghepresen Niet een zoo verstandigh en zaude wesen Die om God te zoucken ware bereed VVt liefden heet. Maer hi vādse (als tghuent dat qualic beclijft) Afgheweken, haudende quade weghen, Bedorfuen, bevlect, ende van ondeghen Zoo datter niet een is oft' ouer blijft Die goed bedrijft. Hoe bliuen zi dan aldus onbekent Die quaed doen, ende en willent gheēssins wetē? Dat zi (als brood) mijn arme volcxken eten, God t'anroupen zijn zi gh'eel onghewent Als meinschen blent. Zeker zi zullen verscricken eenpaer Als zi sheeren gramscap zullen anmaercken: VVant dē Heere wonderbaer in zijn waercken Zal wesen med de gherechtighe daer Haude ic voorwaer. O boos', altijd ghi pooght ende studeert Om den raed van d'aermen, in alle plecken, Te beschamen, en̄ zeer te beghecken Om dat hi vp God staed vast ghefundeert D'welc ghi blameert. Ogh of God wt Syon nu gaue suel Verlossinghe zoet Israel ter eeren? Ende trocke zijn volck uut tgroot verzeeren Zo zau Iacob hem verheughen zeer wel En Israël. 