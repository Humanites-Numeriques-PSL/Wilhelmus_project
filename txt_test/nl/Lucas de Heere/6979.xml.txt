 HEere zijt mijn woorden gha' slaen̄ V ooren te bughen verneert, Op dat ghy mijn propoost noteert Sijt mijn heym'lic gheclagh ontfaen̄, Ende verstaende. Anhoort togh mijn roupen, en claghen Mijn God, en Coningh, ouer al: VVant u (en niemand el) ick zal Dese mijn ghebeden toedraghen Ende ghewaghen. Ghy sult my verhooren met staci' Van den morghen stond (weet ick wel) VVant seer vrough sal ick schicken snel V te doene (Heere) mijn oraci' En wachten graci'. VVant ghy sulck een God sijt beuonden Die gheene boosheit en bemindt, Noch met wien, die ghy quaed bevindt En sal wonen: noch oock de zonden T'eenighen stonden. Dwase of verkeerde (zoo wy maercken) En durfuen u niet commen by, Ofte voor dijnen ooghen vry: VVant ghy haett all' die boosheit waercken En daer in staercken. Ghy sult alle die lueghens spreken Te niet' doen, en verderfuen nu, Oock hebdy (ô Heere!) eenen gru Van die als doodslaghers haer wreken En valschaertstreken. Ick zal commen (rustende eendrachtigh Op u seer milde goetheit bloot) Tot uwen Temple, en huuse groot, Anbidden met u vreese crachtigh V God almachtigh. O Heere beschict my van deghen En dat deur u gherechticheyt Om die my laghen heeft gheleyt En effent voor my dijne weghen Al naer v pleghen. In haren mond is niet beseuen Rechtsinnicheyt: maer is altoos Haer binnenste gheel aergh en boos: Haer kele een open graf ghebleuen Smeekende hier neuen. VVilt haer opstel ter aerden slechten En maects' in haer zaken confuus Verwerpts' om haer zeer groot abuus VVant ieghens u alleen zi vechten En haer vprechten. Maer wild al die in u betrauwen Gheuen eewighe goede vreught, En bedect haer med dijner deught: Die dijnen naem' in eeren hauwen Laett vreughd anschauwen. VVant ghi dijnen seghen laett strecken Ouer d'oprecht' ende zijn deel, Hem croonende med weldaet gh'eel Soo den schild yemand magh bedecken In alle plecken. 