 IC salts Heeren lof maken cond VVt alle mijnder herten grond, Vertellende (ô God vul ghenaden) Al dine wonderlicke daden. In u, ende in gheen ander, vreught, Zal ick zijn vroylic, en verheught, Zinghende in Lie'kins zeer bequame (O alder hooghstē) dinen Name. Om dat mijn vianden ghemeen Zijn ghevloden deur u alleen, En zijn te nieten al ghebleuen Deur t'ansien dijns anschijns verdreuen. VVant mijn zaeck' ghy in handen naemt, En voerdet mijn recht zoodt betaemt, Zittende in dinen zetel waerdigh Als rechter goed, ende rechtvaerdigh. Ghy straft al t'Heydensche ghebroed En briinght de boos' onder den voet: Haeren naem' die zi hier verweruen Doedy inder eeuwigheit steruen. O viand t'iammer is vervult! Inder eeuwicheit deur u schult: VVant de steden hebdy bedoruen, Maer is haer fame mé ghestoruen? Neen, neen, den Heer' diedt al bestierd En in der eeuwigheit regierd Bereedt zinen throon autentijcke Om elcken t'oordeelen publijcke. Daer sal hy vonnessen gheheel Al naer het recht des aerdrijcs deel: Ende tvolck oock iugieren mede In alder goede oprechtighede. En God zal wesen een toevlucht Van d'aerme die hier weend en zucht, Ia sal oock zijn een consolaci' In midden van zijn tribulaci'. Dan zal die uwen name kend Hem betrauwen op u ten hend': VVant ghy en laett niemend in zwaerheit Van die u zoucken naer der waerheit. Zinght den Heere die resideert In Syon dat so schoon floreert, En vercondight sijn groote waercken Onder tvolc, tot zijns lofs verstaercken. VVant hy ghedincken en heesschen zal Tbloed van zijn verdructe armen al: Ende en vergheett tot gheenen daghen Haer roupen, weenen, ende claghen. O Heer' zijd mijns ghenadigh dogh, Anmaerckt mijn groot' allende noch Die ick lide van die my haten VVilt my uut sdoods poorten vry laten. Op dat ick vertelle dijn lof, In Syons dochters schoon voorhof, En alle vroylicheit bewyse In u zalicheit die ick pryse. D'Heydenen sijn selue gheraect Inden put by hem lien ghemaect Haren voet die is oock ghevanghen Int net dat zi voor andre hanghen. Zoo is bekend den Heere bloot Om dat hy doed zulck oordeel groot Dat de boos' is verstropt med schanden Deur dat eyghen waerck zijnder handen. VVeett dat dees meinschen boos en dwaes Ter hellen zullen keeren, iae's, Daer zi oock moeten al verzincken, Die om den Heere niet en dincken. Maer die van gheest sijn aerm' en teer Die en vergheett God nemmermeer, Noch d'hope van al die hier liden En sal vergaen tot gheenen tiden. Staet op ô Heere, en comt ons by Dat de meinsch niet de staercst' en sy, En laett d'Heydenen gh'oordeelt wesen Voor u anschauwen hoogh ghepresen. O Heere doed haer een vrees' an, Op dat de boose kennen dan Dat zi niet en zijn van nature Dan meinschen cranck tot elcker hure. 