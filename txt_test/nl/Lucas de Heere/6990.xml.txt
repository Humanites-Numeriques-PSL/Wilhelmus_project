 O Heer' almachtigh mijn bewaerder zijd, VVant op u hebb' ic mijn betrauwen zeere Ogh mijn ziele doed Gode dit belijd Segghen- de hem, ghy zijd mijn Meester en Heere: Mijn goed noch al dat myn' is t'estimeren Can niet u toecommen of profiteren. Alle mijn beghaert' is t'helpen eenpaer Die deur een goed leuen haer laten kennen: Maer quad op quaed, zal hemlien volghen naer Die naer vremde Goden loopen en rennen, Haer bloed-offerande ic niet en ghenake Noch ooc haers naems ic gheē ghewagh en make. Den Heer' is van mijn bezittingh' het deel, En desghelijcs het deel van minen beker, Mijn deel, d'welcke my is ghevallen gh'eel Vinde ic an u goed, als mijn rente zeker. Het lot viel my in plaetsen zeer bequame De bezittingh' is voor my anghename. Den Heere zal ic gheuen lof en prijs Die my raedt gheeft, en dat nood is laett weten: Ooc gheuen my leeringh' en onderwijs (Al den nacht) mijn inwendighe secreten K'heb' God altijd in d'ooghe die (t'magh blijckē) T'mijnder rechter hand is: hoe zoude ic wijckē? Dies verheughd mijn herte, mijn tonghe lacht En mijn vleesch zal in hope rust' vseren: VVant ghi en zuld mijn ziel' in d'helssche cracht Gheenszins verlaten, noch oock consenteren Dat uwen helighen, in een'gher vauwen Zaude de bederfuelickheyt aenschauwen. Maer ghy zuld my veel eer maken bekent Den wegh die daer leedt tot het eeuwigh leuen, VVant by u, ofte, daer ghy zijd present Is verzadinghe van bliscap voorschreuen: En ghenoucht' en wellusticheyt alleene Zijn t'uwer rechter hand altijd ghemeene. 