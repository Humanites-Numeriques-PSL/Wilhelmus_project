 ZAlich is hy, wiens ouertredigh leuen Is vutghedaen, en mildelic vergheuen: Wiens zonden zijn vanden Heere perfect Wt ghena den verborghen en bedect. Saligh is hi welc- ken God vol ghenaden Niet toe en schrijft de boos heit nochte quaden: Oock in wiens gheest ende binnensten grond Men noynt valscheit noch eenigh bedrogh vond. Om dat ic zweegh mijn mesdaet niet en kende Mijn ghebeenten zijn gh'eel vergaen ten hende Deur mijn daeghelicx gheween ende beclagh: Want my dijn handt verzwaerde nacht en dagh Dus verdrooghde ooc als inder zonnē claerheit Mijn vochticheit, ende cracht inder waerheit, Ic heb' u dan ontdect mijn zonden al V niet verborghen mijn quaed en mesval. VVant ic doen dacht, en sprack: ic zal belijdē Mijn zonden voor den Heere t'allen tijden, En ghy hebt terstond van my gheweert reyn De schulden van al mijn zonden certeyn. Daer om zullen ooc alle helighe lieden Ter goeder tijdt, tot v med bidden vlieden: En al waert dat zulcker een straf caem' an Veel waters vloeds, t'mocht hem niet letten dan. Ghy Heere zijt mijn stercke plaets' en stede Die my bewaert, engheeft my oorzaeck' mede Om van alle sijen te zijn' verhueghd Midts tverlossen' gheschiedt duer dijne dueghd. Comt al hier dan ic zal ulieden leeren En doen verstaen, den rechten wegh des Heeren Deur den welcken ghylien moet henen gaen En zal v med mijn ooghen gade slaen. En zijd toch niet als muulen ende peerden Die zonder reden gaen hier lancxt der eerden: VViens mule datmen moet breydelen wel Op datse v niet en zouden byten snel. Veel lijdens zal de Godloose benauwen: Maer veel weldaeds ghebuert die God betrauwē Ghy gherechtighe, ende van herten goed Verblijdt v in Gode met eenen moet. 