 HEere God waerom haudt ghy u absent? VVaerom verberghdy u van ons eenpaer? Bysonder als wy liden dit torment? VVant de boose deur zijn hoogmoed (voorwaer) Vervolght den aermen med benaudtheit zwaer: Maect dat zulck'heur zeluen strecken en binden Deur den handel, die zi maken en vinden. Den boosen hem glorieert en verheft Om dat hy heeft zijns herten wellust zoet: En prijst den ghierighen zoomen beseft, Maer hy lastert den alderhooghsten goet: En is so hoogh in alle sijn ghemoed Dat hy op God den Heere noynt en paste, Ia datter gheen God is ghelooft hy vaste. Sijn weghen ghelucken wel, hoe datt gaet, Maer u oordeelen sijn verre verscheen Van alle sijn ghedachten boos en quaet, Hy acht alle zijn vianden so cleen' Dat hyse waent wegh te blasen alleen': zegghende in zijn hert': my zal niet ghebeuren Inder eeuwigheit hinder ofte treuren. Sijnen mond is vul van quaed en bedroch Vul valscheyts ende vervlouckinghe boos: Onder zijn tonghe, light bouen dien noch Vermoeytheit en hinderlickheit altoos. De verwoeste plaetsen hy oyt vercoos: Hy doodt d'onnoosel' in verborghen steden, zijn ooghen bespien de bedructe leden. Hy lourt int heymelicke, dagh en nacht zoo eenen Leeu hem in zijn hol bedect, Om den aermen te beclippen, hy wacht Dien hy grijpt, en oock in sijn netten trect: Hem seluen hy sluutt, en buught, en langh strect: Maer med zijn groue leden, zonderlinghen Can hy veel aerme meinschen t'onder blinghen. Dan zeyt hy oock in zijn herte (deur nijd) Dat de Heere, dit al tsamen vergheett, En dat hy bedect zijn anschijn altijd Om zulx niet t'anschauwen, zo ghy wel weett. O Heere, ieghens die hem zulx vermeett Staet op, en heft u handt om hem te slane, Ende vergheett, d'aermen niet by te stane. Hoe darf den boosen hem kennen so clouck Dat hy u terght, en zeyt in zijn hert' snood Dat ghy dies niet en zuld doen onderzouck? Maer ghy merct den last en t'onghelijck groot Ende neemt de zaeck' in dijn handen bloot, Dies de bedructe altijd op u betrauwen Als der weesen hulper in alder vauwen. Dus breect en beneemt de crachten ô Heer Van de boos', en zijn waerck examineert Op datter gheen ouer en bliue meer: VVant de Heer' is een Coningh gh'estimeert, Die inder eeuwichede triumpheert, Van wiens aerde is vergaen ende verdreuen Dat ongheloeuigh gheslacht' quaed van leuen. O Heere God ghi hoord (alzoo ghi pleeght) De beghaerte van d'oodmoedighe net Haer herte ghi verstaerct, ende beweeght, En u ooren ontfanghen haer ghebed Om wreken, en te doene recht en wet Den weeskens en verdructe, vp dat de scharen Der aerdscher meinschē, haer niet meer veruarē. 