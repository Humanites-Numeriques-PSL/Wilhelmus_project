 DEn staercken God, d'Heere van Israël Heeft ghesproken, ende gheroupen snel Gheel aerderijck van der Zonnen opgangh Tot dē westen, onder sHemels bevangh, Van Syon vol vā schoonicheit warachtigh, Heeft hē ver tooght clarelick God almachtigh. Onsen God comt zonder touven nu zaen Voor hem zal een verslindende viergaen, En rondsom hem turbaci' wesen zal, Dan zal hi ooc van bouen roupen al Hemel en aerde in ghetughen vercoren Om ouer zijn volc recht vonnes' t'orboren. Hy zal zegghen vergaerd my med der spoed Mijn volc vprecht ghewilligh ende goed Die med my hebben ghemaect een verbond Deur d'offranden. En d'hemelen terstond. Zullen vertellen zijn gherechtichede: VVant het is God die oynt recht oordeel dede. Mijn volc ic zal tot u spreken, my hoort, Verstaed Isr'el ic zal betughen voort Ic ben u God, u God alleen voorwaer Ic en zal u niet begripen eenpaer Om dat ghy my altijd niet hebt ghegheuen Brand-offre med al dat dies magh ancleuen. En ick en zal van u huus nemen niet Stier noch iongh bock, van u cuddeken ziet, VVant mijn is al dat wild ghediert' alleen Die vp baerghen en in bosschen haer ween: Ic ken' voghels der baerghen, ooc de dieren (Hoe wild zi zijn) staen tot mijn obegieren. Hadd'ict van doene, of daer naer apetijt Ic en zaudts u niet zegghen teen'gher tijd: VVant de waereld, med al dat haer gaet an Behoord my toe, hoe zoude ick eten dan Der stieren vleesch? en desghelijcx ooc drinckē Der bocken bloed? wilt dogh dit wel ghedincken. Maer offert God lof ende danckbaerheyt, En hout wel vast dat ghy hebt toeghezeyt Hem, die daer is bouen al ander groot: Anroupt my (zeyt hi) in den tijd der nood; En ic zal u helpen en consoleren Dies zuld ghy my prijsen ende lauderen. Maer God die sprack tot de meinschē zeer boos VVat gaed u an, zoo te spreken' altoos Van mijn leere, beuel, ofte ghebod? En te noemen oock (als in eenen spot) In uwen mond, tot alle quaed volvaerdigh Mijn schoon verbond, en allyanci' waerdigh. Naer dien dat ghy alle vermaningh' baett En dat ghi ooc mijn woorden zeer versmaedt: VVant ziet ghy eenen dief die u ghenought Terstond ghy loopt, en u by hem zaen vought Zijnde ooc ghezell' in alderley manieren Med die hoerri' ende ouerspel anthieren. Ghy hebt ghewent (zied) uwē mond tot noch Te spreken quaed: En ooc alle bedrogh Berockt ghy, deur u tonghen alder meest: Ghy schict u by d'ander quaede onbevreest Om te spreken ieghens uws naesten broeder Ende blameert den Zone van u Moeder. Dese zaken bedreeft ghi, zeggh' ic u En ick hebt toch al verzweghen tot nu: Daer om meende ghy als-doen op dat pas Dat ic als ghy, oft uws ghelijcke was: Maer ic zal u cuennen in alder vauwen Dies berispen in u, en elcx anschauwen. Nu verstaet dat ghy die God gh'eelvergheett Op dat ic u niet en rooue eer ghijt weett, En vp dat ghi hulpeloos niet en blijft: Die my offert lof, my alle eer' toe schrijft En die desen wegh haudt, in al zijn zaken Zal ic laten wel God-zalicheyt smaken. 