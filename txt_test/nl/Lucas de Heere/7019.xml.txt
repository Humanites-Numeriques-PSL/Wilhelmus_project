 O Eeuwigh God die ons Vadere zijt Van weghē dijns Zoons onsen Heer' almachtigh, Die uut ghenaden is ter zeluer tijt Ons broeder worden, makende ons warachtigh Van u vianden dijn kinders een drachtigh: Wy bidden dat dijnen heylighen Naem' Van ons gh'eylicht zy, dat u zy bequaem'. V rijck d'welc van de weerelt niet en es, Sy ons toecommende (ô ghenadigh vader) Gheeft dat ghy in ons alder hert' expres Mueght wonen, deur dynen gheest ons berader, Als meester, werckende-in ons teenegader Al dat tot dijns rijcx kinderen behoort Op dat wy vlie'n sviands rijck' vul discoort. Dynen wille heyligh, oprecht ende goed (VVaer zonder men niet goeds en can begheerē) Laett gheschie'n in ons, al wilt vleesch en bloed Daer teghen willende, uwen wille weeren, Om u t'obedieren in alle affairen Op d'aerde, alzoott u is obedient Ghewilligh'lic in s Hemels regement. Gheeft ons heden (want wy en moghen niet Zorghen voorder, ghelijc de vrecke leuen) Ons daghelicx brood, dat is, (naer u bedied) Gheeft al dat onsen noodurft mach ancleuen: Maer by zonder wild ons ionnen, en gheuen Tbrood dijns heiligs woorts, d'welc ons õderwijst, En waer by ons ziele magh werden ghespijst. Och God bekennende ons schuld ende quaed Die ons (gheschiede ons recht) zoudē verdommē Bidden wy u, schelt quijt al ons mesdaet Soo wy doen, die wy ons schuldenaers nommen: Maer wilt ons hier ooc in te goede commen Gheuende ons dat wy uut der herten grond Die ons schuldich zijn quijt schelden ter stond. Laett ons niet vallen in verzouckinghe toch Daer wy van naturen zijn toe gheneghen, Daer toe den viand ons treckende is noch, Ooc tvleesch en de weerelt, die ons zijn teghen, Op dat wi niet en vallen van u weghen: Maer verlost ons vanden quaden zeer loos Med al dat hem angaet, ergh ende boos. Met vast betrauwen doen wy dit ghebet VVant uwe behoort toe het rijcke alleene En hebt de macht, om dat te gheuen met Dies b'hoort u ooc toe d'eere groot en cleene Niet alleene nu, maer oock int ghemeene Van inder eeuwicheit, tot eeuwicheit Dies werd van ons Amen gheseit. 