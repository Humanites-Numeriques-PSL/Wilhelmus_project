 GHy dienaeren des Heeren goet, Looft hem prijst zijnen name zoet Die daer ghebenedijt moet wesen Van nu voort, enÌ„ t'alder tijdt: Van oost tot west breet ende wijt Zoo is zijnen name gheprezen. Hoogh is verheuen God den Heer Bouen alle gheslachten zeer, En zijn eere die strect haer mede Ouer alle d'Hemelen rijck, VVie is ons Heere God ghelijc VVonende in d'alder hooghste stede? Die verneert en booght hem om zien Hemel eerde en ooc alle lien Die d'ellendighe helpt wt den sande, En den aermen wt den dreck snoot, Doende hem zitten by Princen groot Heeren van zinen volck en lande. Hy eyst die huusghezinne iont Die ontvruchtbaer was langhe stondt, Haer maekende, deur zijn ghenade Dat zi diuersche kinders baert Dies zi verblijdt, die was beswaert: Looft dan den Heere vrouch en spade. 