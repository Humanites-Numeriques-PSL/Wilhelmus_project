 GHelijc men hoort den Hert zeer tierē Naer de verschz des waters zoet, Zo haect en schreit in dier manierē Mijn ziele naer dy Heere goed. Mijn herte dat dorst lanx õ meer Naer dy leuē dich God en Heer, Als ic dijnck', wanneer zal ic muegē Gods anschijn ziē tot mijn verhuegē? Dach ende nacht hebben mijn tranen My onderhauwen als het brood Als ic hoorde dit my vermanen VVaer is dijn God en Heere groot? Mijn hert smalt in my als ic docht Dat ic med den hoop te gaen' plocht Naer Gods woonste med blijden gheeste Med lof en sangh haudende feeste. Maer waerom queldy u hier neuen Mijn ziel' ontrust, in God betraut? VVant hy zal my noch oorzaeck' gheuen Om hem te louen menichfaut: VVanneer hy my behauwen zal Deur zijn anschauwen ouer al, Nochtans eyst thert' deur zulc beweghen In my beroert ende versleghen. Ghedijnckende om de weldaed crachtich Die ghy deedt int land der Iordaen, En van Mizar den bergh cleenachtich Tot Hermonem zeer hoogh ghestaen, Hoe dat d'een diepte d'ander riep Deur swaters gheluut dat daer liep Doen u baeren en sluusen vloedigh, Ouer mijn hooft dreuen zeer spoedigh. God heeft my zijn goedheit en dueghden Sdaeghs claer betoont ende belast Dies sijngh ic hem snachts lied met vruechden Den God mijns leuens bid ic vast: Ic zeg' tot hem mijnen rotssteen VVaerom vergheett ghy my alleen? Hoe langh' zat ic in dezer vauwen Treurigh gaen deur sviands benauwen? Mijn nijders gheuen my doodwonde Als zulcker een my blaemt en vraeght, VVaer is dyn God ten desen stonde? Maer mijn ziel' hoe zijdi versaeght Ontrust in my? betraut God toch VVant ic zal hem belijden noch De welvaert mijns aensichts te zijne Ende ooc mijn God t'allen termijne. 