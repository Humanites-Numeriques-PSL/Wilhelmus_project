 DOet op mijn lippen o Heere, Mijnen mondt vercondighen sal, V lof hoocheyt en eere, Hier beneden int aerdtsche dal. Maeckt mijn tonghe bequame, Mijn herte van sonden reyn, Ghy zijt mijn lief eersame, Lof moet v eeuwich zijn. O Sone Godts eeuwich geboren, Vanden Vader ghebenedijt, V heb ick wtuercoren. Want ghy mijn Bruydegom zijt, Die ick begeer te minnen, Hier in dit aertsche pleyn, O soete gast van binnen, Lof moet v eeuwich zijn. Ghy hebt my edel geschapen, Na v eyghen figuere ghemaeckt, Hierom en mach ick niet slapen, Als die vyf dwase Maechdekens naeckt, Mijn lampe wilt vercieren, Met Olie der liefden fijn, O Bruydegom goedertieren, Lof moet v eeuwich zijn. Lof moet v altoos wesen, Mijn Bruydegom excellent, Door v ben ick ghenesen, Van die eeuwighe helsche torment, Die my sochten te vernielen, Hebt ghy verwonnen fijn, O soeten gast der sielen, Lof moet v eeuwich zijn. Ghy zijt mijn vreucht inwendich, Een trooster in mijn verdriet, Want ick ben seer ellendich, Van my seluen en heb ick niet, Dan cranckheyt en misdaden, Vervult met der sonden fenijn, Maer ghy zijt vol ghenaden, Lof moet v eeuwich zijn. Ghy zijt wt uwen troone, Wt liefden neder gedaelt, Ghy quaemt seluer in persoone, Haer soecken die waren ghedwaelt, Het Schaepken dat was verloren Hier in des Werelt Woestijn, Dat hebt ghy ghebracht te voren, Lof moet v eeuwich zijn. Wel drijendertich Jaren, Met pijne en grooten arbeyt, Soo socht ghy die sondaren, Te brenghen tot salicheyt, Ten lesten zijt ghy ghestoruen, Die doot voor ons alle ghemeyn, Pardoen hebt ghy ons verworuen, Lof moet v eeuwich zijn. Hierom zijt ghy verheuen, Van Godt uwen Vader eerbaer, Eenen naem is v gegheuen, Seer heylich en edel voorwaer, Groot bouen alle namen, Na Paulus clare doctrijn, Die eeren wy te samen, Lof moet v eewich zijn. V mogen wy hier wel eeren, En louen tot aller tijt, Ghy zijt een Heer der Heeren, Eewich ghebenedijt, Die altoos moeten louen, Die Hemelsche Gheesten ghemeyn, Ghy die daer woont hier bouen, Lof moet v eewich zijn. Bouen die Cherubinnen, Soo is v wooninge saen, En oock die Seraphinnen, In v tegenwoordicheyt staen, Als brandende kolen crachtich, Onsteken van v liefde certeyn, Sy louen v eendrachtich, Lof moet v eeuwich zijn. Die Salige sielen blije, Sy hebben soo grooten vreucht, Met grooter melodije, Sijn zy altoos verheucht, Om dat zy mogen aenschouwen, V schoon blinckende claer aenschijn, Sy roepen sonder ophouwen, Lof moet v eeuwich zijn. O Prince van grooter weerden, Die daer woont in dat Hemelsche hof, Wilt my op deser eerden, Vervullen met uwen lof, Wilt my van quaet bedwingen, O Hemelsche medecijn, Dat ick altoos mach singen, Lof moet v eeuwich zijn. 