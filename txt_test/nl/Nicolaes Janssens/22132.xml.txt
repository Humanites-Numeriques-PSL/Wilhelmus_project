 COmt en laet ons gaen, Den groenen Mey in draghen, Daer den Pelicaen, Jesus op heeft gherust, En voor ons voldaen, Nae zijn goet wel behaghen, Onse sonden saen, Door zijn bloet wtgheblust, Na desen Meyboom, Had Christus grooten lust, Om dat hy brengen sou te niet, Die Euam door den boom verriet. Triumphe en accoort, Brengt desen meyboom voort. Ghy traghe wilt v spoen, Desen mey in te halen, Want hy can ons voen, Met alle weelden fijn, Ons schult en ransoen, Wou Christus oock betalen, Aen desen boom groen, Dat was den wille zijn, Desen groenen meye, Is ons een Medecijn, Sijn costelijcke vruchten goet, Des vyants machte vluchten doet, Triumphe en accoort, Brengt desen meyboom voort. En wordt niet vermoeyt, Van desen mey ghepresen, Want wt hem soo vloeyt, Alle ghenuchte soet, Lieffelijck hy bloeyt, Van bloemkens wtghelesen, Want hy is bespoet, Met Christus dierbaer bloet, Laet ons glorieren, In desen meyboom goet, Die voor ons is victorieus, Van crachten seer glorieus, Triumphe en accoort, Brengt desen meyboom voort, Desen mey playsant, Als heden is gheuonden, Met eere triumphant, Binnen Roomen ghebracht, Hy is een seker pant, Van vergiffenis der sonden, Die Joden tot een schant, Die hem hebben veracht, Veel verscheyde deuchden, Heeft desen mey ghebracht, Die desen mey wel draghen wil, Moet wesen sonder claghen stil, Triumphe en accoort, Brengt desen meyboom voort. Princen al ghemeyn, Laet ons nv contempleren, In desen meyboom reyn, Daer is ons salicheydt, Hy is den wech certeyn, Daermen door moet passeren, In het Hemels pleyn, Dat Christus ons heeft bereyt, Tot die dore des leuens, Anders gheen pat en leyt, Dan door het Cruys ons Heeren saen, Daer hy ons heeft door leeren gaen, Triumphe en accort, Brengt desen meyboom voort. 