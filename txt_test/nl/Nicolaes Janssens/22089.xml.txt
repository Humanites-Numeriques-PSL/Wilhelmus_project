 ISrael Godts volck soet, Ootmoedich en simpel, Comt de Heer der Heeren goet, Tot zijn heylighe Tempel, God, die eewich triumpheert, In Heerlijckheyt domineert, Is ghedaelt beneden, Int midden des Tempels saen, Hebben wy hem nv ontfaen, Op den dach van heden. Joseph en Maria claer, Ginghen naer betamen, In Jerusalem voorwaer, Sy als heden quamen, Om haer eenige Sone teer, Daer te offeren voor den Heer, In des Tempels Steden, Nae de wet des Heeren siet, Dat met weerdicheyt is gheschiet, Op den dach van heden. Siet daer was een mensch eersaem, In Jerusalem weerdich, Symeon was zijnen naem, Seer goet en rechtueerdich, Den heylighen Gheest voorwaer, Was in hem met gratie claer, Hy had lang ghebeden, Om den Salichmaker reyn, Die hy als nv sach certeyn, Op den dach van heden. Symeon van goeder aert, Is als nv ghecomen, Door Godts Geest een Tempel waert, Wel tot zijnder vromen, Want hy vant aldaer present Onsen Salichmaker ient, Met vrolijcke seden, Ontfinck hy dat kindeken soet, In zijn armen met ootmoet, Op den dach van heden. Met herten gheheel verblijt, Ontfinck hy ons broeder, Hy heeft Godt ghebenedijt, Het Kint met zijn moeder, Hy sprack met woorden oprecht, Heere laet nv uwen knecht, Na v woort in vreden, Mijn ooghen hebben ghesien, Uwen Salichmaker fijn, Op den dach van heden. Siet een Prophetersse snel, Anna vol van deuchden, Die dochter van Fanuel, Was daer oock met vreuchden, Sy sprack op dat selue pas, Dat hy den verlosser was, Heeft sy claer beleden,, Sijn glorie heeft sy verbreyt, Lof en eer van hem gheseyt,, Op den dach van heden. Maria gaf haren Soon,, Met wijsen verstande, Godt zijn Vader inden troon,, Tot een offerande, Met twee tortelduyfkens cleyn,, Losten sy haer Sone reyn, Alle dinck sy deden,, Seer bequam nae Moyses wet, Nae haer Stadt van Nazaret,, Keerden sy als heden. Gloria hoocheyt en cracht,, Sy den eenighen Sone, Die als heden is ghebracht,, In den Tempel schoone, Van zijn lieue moeder fijn,, Die wy oock eerende zijn, Wel te recht met reden,, Nu in dese hooge feest, Met lofsanghen in den Gheest,, Op den dach van heden. 