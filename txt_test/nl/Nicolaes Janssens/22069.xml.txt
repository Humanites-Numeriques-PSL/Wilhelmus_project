 BRoeders wilt v verblyden,, verheucht v inden geest Sedt alle druc besyden,, nv in dees hooge feest Want ons is nv gheboren Den Sone Godts wtvercoren Hy stilt des vaders toren. Een licht is op gheresen, soo Esaias seyt Laet ons nv vrolijck wesen, in Godt ons salicheyt, Hem sullen wy altoos eeren Sijn lof en prijs vermeeren, Den grooten Heer der Heeren. Want wt des Hemels troone,, is hy neder gedaelt, In een suyuer machdeken schone,, ons schult heeft hy betaelt, En wilt wten slaep verrysen En wilt hem eer bewysen Met die Hemelsche Gheesten prysen. Van hem was te voren,, seer lange geprofiteert Maer nv is hy gheboren,, so die Schriftuere doceert In hem wilt v verblyden Wilt hem ghebenedyden Nv en tot allen tyden. Als hy dan was geboren, al binnen Bethleem, Die Engelen wtuercoren,, songhen met soeter stem Gloria lof en eere Moet wesen onsen Heere Van leden is hy teere. Die Herderkens daer sy lagen,, by haer schapen op tâ€™velt, Een claerheyt die sy sagen, tot haer soo wert vertelt Gaet en wilt v vercloecken In Bethleem wilt hem soecken Hy leyt in arme doecken. Die Herders na vermonden,, van die engelsche schaer Gingen in corter stonden,, tot Bethleem voorwaer, Daer hebben sy hem gheuonden In arme doecken ghewonden Die ons heeft verlost van sonden. Och met wat vrolijckheden, Danckten sy Godt den Heer,, En hebben aenghebeden,, Dat kint van leden teer, Dat daer was by zijn moeder, Joseph was zijn behoeder, Hy is ons menschen broeder. Dit kint wert oock besneden,, In zijn teere lichaem, Al naer der Jootscher zeden, Jesus was zijnen naem, Die hem daer was ghegeuen, Vanden Vader verheuen, Alsoo daer stont gheschreuen. 