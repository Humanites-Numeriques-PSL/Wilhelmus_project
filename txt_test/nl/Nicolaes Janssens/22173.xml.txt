 U Wilt v met my bekeeren, Werelsche dienaers coen, Tot Godt den Heer der Heeren, Soo ick begeer te doen, Al ben ick ionck en groen, Met veel sonden beladen, Nochtans sal ick my spoen, De werelt te versmaden. Met den verloren Sone, Soo sal ick nu opstaen, Met vast betrouwen schoone, Tot Godt mijnen Vader gaen, Hy sal my wel ontfaen, Door zijn groote ghenaden, Want ick wil nu voortaen, De werelt gans versmaden. Ic socht des Werelts weelden, En haer genuchten cleyn, Ick dansten en ick speelden, In ydelheyt onreyn, Ick wandelden ghemeyn, In haere breede paden, Maer nu wil ick certeyn, Die werelt gans versmaden. Hooueerdich ick vercierden, Mijn lichaem delicaet, Daermen ydelheyt hanteerden, Daer was ick vroech en laet, Tot alle sonden quaet, Wert ick als doen gheraden, Nu wille ick metter daet, De Werelt gansch versmaden. Doen ick soo triumpheerden, In alle ydelheyt, Die Werelt my laudeerden, Mijn eere wert verbreyt, Alsoo wert ick verleyt, Door haer soete succaden, Maer nu ben ick bereyt, Die werelt te versmaden. Haer lof sal ick afsnijden, En versmaden haer eer, Haer vreucht aen alle zijden, En acht ick nu niet meer, Want ick soeck Godt den Heer, Die my verlost van quaden, Tis zijn begeerte seer, De Werelt te versmaden. Die werelt heeft my bedrogen, Door haer wellusten sacht, Mijn hert van Godt getogen, By daghe en by nacht, Een gheest wert ick gheacht, Seer groot tot mijnder schaden, Maer nu heb ick ghedacht, Die werelt te versmaden. Ick heb meest al mijn daghen, Ghedient de werelt soet, Dat sal ick nv beclaghen, Beschreyen met ootmoet, Die penitencie doet. Godt gheeft hem zijn weldaden, Dus wil ick metter spoet, Die werelt gansch versmaden. Ick wil my gaen begheuen, Tot alle deuchden claer, Veranderen mijn leuen, Ghestichtich en eerbaer, Heer wilt my helpen daer, Al op der deuchden graden, Want ick wil nv voorwaer, De werelt gansch versmaden. Den Prins sal ick versaecken, Van dese werelt ront, Want hy moet eeuwich blaecken, Inder hellen afgront, Met Godt maeck ick verbont, Die mijn siel can versaden, Als dat ick nu terstont, Die werelt sal versmaden. 