 JErusalem wilt v bekeeren, Want heden comt den Heer der Heeren, Tot zijnen Tempel vol eeren, Wllt vreucht vermeeren. Al was Maria hooch verheuen, Een suyuer maechdeken ghebleuen, Nochtans wou sy ghehoorsaem leuen, Na de Wet gheschreuen. Wilt haer gehoorsaemheyt aenschouwen, De dagen der suyuering sonder flouwen, Die heeft sy oock onderhouwen, Als andere vrouwen. Hierom van droefheyt wilt ontspringhen, Met soete vreucht tot Godt op dringhen, Als ghy aenhoort dese dighen, Hoe dat sy ginghen. Joseph en Maria te samen, Die haren Sone met haer namen, In Jerusalem dat zy quamen, Reyn sonder blamen. Om haren iongen Sone teere, Al daer te offeren voor den Heere, Dat sy deden met grooter eere, Nae Moyses leere. Sy waren edel van geslachten, Maer als lieden van cleijnder machten, Twee tortelduyfkens sy brachten, Wilt hier op achten. Siet in Jerusalem eersame, Was een rechtveerdich mensch bequaeme, Simeon was zijnen namen, Van goeder fame. Desen vreesden den Heer ghestadicht, Den gheest Godts was in hem ghenadich, Messias den Heer der crachten, Hy seer verwachten. Daerom heeft hy antwoort verweruen, Dat hy den doot niet en sou steruen, Voor hy Christum ghesien had certeyne, In aertsche pleyne. Door den gheest Godts is hy ghecomen, Inden Tempel tot zijnder vromen, Daer heeft hy dat kint vernomen, Bly sonder schromen. Sijn vierich haecken hy doen blusten, Als Jesus in zijn armen rusten, Seer vriendelijck dat hy custen, Dat kint met lusten. Denckt toch hoe dat hy hem verheuchden, Doen hy ontfinck met grooter vreuchden, Dat cleyne kindeken ieuchdich, Seer soet en deuchdich. Van vreuchden hem zijn hert verblijden, Als hy dat kint ghebenedijden, Met zijn moeder na Lucas belijden, In desen tijden. Doen sprack Simeon wtghelesen, Nu laet Heer uwen knecht ghepresen, Na v woort in vrede wesen, In rust midts desen. Want mijn ooghen hebben certeyne, Ghesien den Salichmaker reyne, Die ons sal verlossen ghemeyne, Int aertsche pleyne. Die ghy bereyt hebt Heer almachtich, Voor alle volcken aensicht crachtich, Een schoon licht der Heydenen clare, Is hy voorware. Voor die geloouige idoone, Israel v volck in persoone, Is hy een glorie en croone, In sâ€™hemels troone. Anna die Prophetersse pure, Een weduwe goet van nature, Was daer op de selfde ure, Binnen den mure. Anna heeft claer den Heer beleden, Dat desen Soon die was besneden, Den Vader sou stellen te vreden, Voor ons boosheden. Men mach wel dencken dat sy seyden, Dit is het kint dat wy verbeyden, Laet ons zijn glorie verbreyden, In hem vermeyden. Siet die geloouige met reden, Loofden Godt in des Tempels steden, Een processie die sy deden, Met vrolijckheden. Joseph en Symeon eerbare, Maria en Anna voorware, Sy gingen met vreuheden te gare, Voor den Outare. Doen heeft maria seer aendachtich, Gheoffert haren Sone crachtich, Godt zijnen Vader almachtich, Voor ons waerachtich. Doen alle dinck met grooter eeren, Volbracht was na de Wet des Heeren, Na Nazaret sachmen haer keeren, Simpel van cleeren Laet ons den Heere nv aenhanghen, Daer zy na wachten met verlanghen, Die hebben wy heden ontfanghen, Looft hem met sangen. Alle salighe creatueren, Moeten Godt louen sonder treuren, Sijnen lof moet eeuwich dueren, Tot allen uren. 