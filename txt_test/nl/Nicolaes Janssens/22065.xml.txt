 SIon Gods wtuercoren bruyt Wilt uwen schepper louen Die door v is ghecomen wt Den troone van hier bouen. Van bouen is hy neder gedaelt Hier in dit aertsche pleyne Ons groote rantsoen heeft hy betaelt Dus looft hem al ghemeyne. Bewijst hem lof hoocheyt en cracht Den ionghen Coninck teere. Hy heeft ons salicheyt ghebracht Dus gheeft hem glorie en eere. Hy is den eenighen Sone claer Van den Vader gheboren Die mensche geworden is voorwaer Van een maghet vercoren. Ons menscheyt heeft hy aengedaen Een knecht wert hy ghelijcke Armoede is hy aenghegaen Om ons te maecken rijcke. Hy was voorwaer in weelden groot In zijnen troon verheuen Na der sielen waren wy doot Hy comt ons brengen tâ€™leuen. En waer hy niet ghecomen siet Wt zijnen hooghen troone Wy waren eewich int verdriet Dit was der sonden loone. Maer nv is hy gecomen hier Om ons hier af te vrijen Al van dat eeuwich helsche vier Dus wilt zijn eere belijen. Die Hemelsche Geesten louen hem Met soete lofsanghen schoone Die nu is gheboren in Bedlehem Die eeren sy inden troone. Sy singen Godt inden hoochsten lof Sy vercondighen op der eerden, Van bouen wt dat Hemelsche Hof Den peys van grooter weerden. Den eewighen vrede wort nv vertelt Alle goetwillige menschen Den Vader is nv te vreden ghestelt Wat souden wy meer moghen wenschen. Hierom zoo laet ons danckbaer zijn Den Coninck wtvercoren Die van een suyuer maghet fijn In Bedlehem is gheboren. Gloria lof en danckbaerheyt, Laet ons altoos betoonen, Die heylighe hooghe Triniteyt, Een Godt en dry persoonen. Hem loouen wy in dese feest, Den Vader Godt almachtich, Den sone en den heylighen gheest, Die louen wy eendrachtich. 