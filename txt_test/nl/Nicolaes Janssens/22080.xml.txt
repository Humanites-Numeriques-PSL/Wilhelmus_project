 Hoort Sion wat ick ons heb vernomen Van een Hemels bode die my heeft verclaert Hoe dat onsen Salichmaker is gecomen En een suyuer maget heeft hem nv ghebaert Dus en weest niet meer beswaert Gaet met vreucht tot Bethleem waert Met v stemmen seer claer Met v stemmen claer Singt den ionghen Coninck lof int nieuwe Jaer. Emanuel is nv ons behoeder Want hy is gecomen in dit aertsche pleyn, Den sone Godts is nv onsen broeder Siet hy is gheboren van een maget reyn Hierom looft hem al gemeyn Met lofsangen groot en cleyn Met die Engelsche schaer Met die Engelsche schaer Singt den ionghen Coninck lof int nieuwe Jaer. Laet ons hem gaen soecken sonder flouwen En besien waer onsen iongen Coninck woont En laet ons deuotelijck aenschouwen Met wat croone hem zijn Moeder heeft gecroont, Ootmoedicheyt hy bethoont, Denckt hoe dat ghy v dan hoont Ghy hooueerdighe schaer Ghy hooueerdighe schaer Singt den iongen Coninck lof int nieuwe Jaer. Tot Bethleem moeten wy hem soecken, Inde Stadt van Dauid soo den Enghel seyt Ghewonden in arme cleyne doecken, Is hy in een enghe cribbeken gheleyt Aensiet zijn ootmoedicheyt En zijn hooghe Maiesteyt, En aenbidt hem daer En aenbidt hem daer Singt den ionghen Coninck lof int nieuwe Jaer. Princersse Sion door dese dinghen Inden Heere weest verblijt met groote vreucht En wilt eenen nieuwen lofsanck singhen Desen Coninck die v alsoo heeft verheucht Want ghy hem wel louen meucht Van zijn gratieuse deucht En zijn liefde eerbaer En zijn liefde eerbaer Singt den iongen Coninck lof int nieuwe Jaer. 