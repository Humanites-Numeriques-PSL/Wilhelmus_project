 VErblijt v nv ghy Abrahams zaet, Die droeuich waert door Adams quaet, Siet nv een suyver licht op gaet, Bekeert v die in sonden staet. Die roey van Jesse heeft ghebloeyt. Wt haer is een schoon bloeme ghegroeyt, Die ons met haren reuck bespoeyt, Als een fonteyn die ouervloeyt. Een wonder sake is openbaer, Een maecht is Moeder nv voorwaer, Die Godtheyt en die menscheyt claer, Sijn nv vereenicht beyde te gaer. Het woort dat is nv vleesch certeyn, Gheboren van een Maghet reyn. Hy heeft ghewoont met ons ghemeijn, Hierom verblijt v groot en cleyn. Een blijde maer wort ons verclaert, Een suyuer Maghet heeft ghebaert, Den Sone Godts van hooger aert, Comt en aenbidt hem onueruaert. Al is hy in een Cribbe gheleyt, Dat is zijn groote ootmoedicheyt, Hy is soo die Schriftuere seyt, Een Heer van alle heerlijckheyt. Die Engelen voor zijn aenschyn staen, Sy zijn hem altoos onderdaen Wy die met sonden zijn belaen Tâ€™is recht dat wy hem bidden aen. Als nv soo comt den Herder coen Die daer zijn Schaepkens sal behoen Hy sal haer voen met weyde groen En gheuen dat haer is van doen. Tis nv den soeten gulden tijt In welcken dat wy zijn verblyt Met dit cleyn kint ghebenedijt, Dat ons van sonden heeft beurijt. Dit kint is schoon en suyuerlijck Van deuchden oueruloedich rijck Sijn machte streckt in alle wijck. Op eerde en in Hemelrijck. Hierom soo eert ons moeder wel Dit soete kint met Hemels spel, Laet ons oock doen na haer beuel En louen hem met herten snel. Gloria lof hoocheyt en cracht Moet zijn dit kint van grooter macht Het heeft ons salicheyt ghebracht Die alsoo lange was verwacht. 