 GOd sy ons gunstig end genadig, End wil ons seignen al te gaer: Hy geef dat over ons gestadig, Sijn aensicht lichte hel end klaer. Op dat, Heer, dijn wegen, Voir recht, end van degen, Werden hier bekent: End dat tvolck op d'eirde, dijnen Heyl aenveirde, Tot aen sweirelts end. Dat dy, O God, de volcken prijsen: Dat alle lien dy seggen danck. Dat alle stammen vreugt bewijsen, End vrolijck singen haer gesanck: Want du salst tvolck richten, Ende dijn rijck stichten In gerechticheyt. Du salst goedertieren, Tvolck op d'eirtrijck stieren Onder dijn beleyt. Dat dy de volcken, Heer, lofsingen, Dat dy lofsing al watter leeft. Het eirtrijck sal sijn vruchten bringen, Want onsen God ons segen geeft. Ia God sal ons goedich, Segen overvloedich, Geven al te saem. End alle geslachten, Sullen met aendachten, Vreesen sijnen naem. 