 O Heer, du bist mijn God end Heere, Ick wil dy loven nv voortaen. End dijnen naeme bieden eere: Want du groot wondren hebst gedaen. Nae dijnen voirbestemden rade, Nae dijne waerheyt vast end claer: Die in het woirt van dijn genade, Gestadich blijckt end openbaer. Du hebst doen steden omme vallen, Tot hoopen steens gantz bloot end naeckt: Ia vaste steden met haer wallen, Tot scherven ende gruys gemaeckt. Der vremder huysen end woinsteden, Hebstu ter eirden gantz geslicht: So dat sy voorts in eewicheden, Niet meer en worden opgericht. Dies sal dy prijsen ende loven, Een volck zeer groot end sterck van kracht, End alle Heydens daerenboven, Sick vreesen voir dijn groote macht. Want du, o Heere, bist den ermen, Een stercke borgt end zeer vast huys, Du kanst den schaemlen mensch beschermen, Du helpst hem uyt den druck end kruys. Du bist een vest daer sick vertrecken, De lieden voir storm ende vlaeg. Du bist een schaedwe scherm end decken, Heer, voir de hitte vanden daeg. Want der tirannen storm end winden, Is als een vloet, die met gewelt, Breeckt uyt, als woud' hij't al verslinden, End mueren met sick sleypt int velt. Maer du legst neder al dit woelen Der vremden, glijck een vlaeg end wolck, Den heeten brandt des lochts vercoelen. God buygt die tacken van tstout volck. Want God de Heere der heyrscharen, Op desen berg voir sijnen throon, Sal alle volckeren vergaren, End doen een maeltijt heerlijck schoon. Een maeltijt van tvet end tgemeste, Een maeltijt van seer claren wijn, Van vet end merg end alle tbeste: Van wijnen die seer suyver sijn. End sal op desen berg wechnemen, Den doeck die alle Heydnen deckt: End thancxsel dat met sijnder schemen, Sick over alle volckeren streckt. De Heere sal den doot vernielen, End heerschen eewlijck over tgraf: Hy sal de droefheyt, vande zielen, Van d'oogen doen de tranen af. Hy sal sijns volcx schand end oneere Wechnemen ende doen te niet, Gelooft het vry: want tis de Heere, Die spreeckt, end claerlijck sulcx bediet. Dan salmen seggen met aendachten, Hier is onss God, siet, hier is hy, Naer wien wy overlange wachten, Die ons verlost end staet ons by. Dit is de Heer onss God genadich, Dien wy verwachten langen tijt. Laet ons nv drijven vreugt gestadich, End sijn in sijnen heyl verblijt. 