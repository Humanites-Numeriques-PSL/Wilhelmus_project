 VVy die nu zijn in banden Int Babyloonsche lant Laet ons niet comen tot schanden O Heer doet ons bystant Ghy diet in ons hebt begonnen Heer ons behoet // voort quaet gebroet So en worden wy niet verslonnen. De strijdt is aengheheuen Ouer Godts volck seer snel Want sy werden verdreuen Van tgheslacht Jesabel De Slang die Euam verleyde Is rechteuoort // so seer verstoort Laet v van Godt niet scheyden. Dat Beest dat soeckt te rijten Dat nieu gheboren zaet Sy mach maer achter bijten Daerom is sy dus quaet En roept met groot onurede Maer dat Lams bloet // weest dit wel vroet Sal haer den cop vertreden. Wie met tBeest wil hoereren Met touerspelich wijf En hout Antechrist leeren Die is met haer een lijf Die wt haren beker drincken Al inden poel // met haren Boel Moeten sy noch versincken. Siet, hoe wert nu vertreden De vrome heylighe stadt Hier en in ander steden Die dEnghel met de mate mat Godt salse wel oprechten Met tsweert des Gheests // teghen dat Beest Wilt cloeckelijcken vechten. Die v tLiedt heeft ghesonden Heyndrick was hy ghenaemt Sijn vianden om hem stonden Die hadden hem gheern beschaemt Hy was inder Leeuwen tanden Hy meynt by Gods woort // te blijuen voort Al souden sy hem verbranden. 