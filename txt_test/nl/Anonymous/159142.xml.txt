 KOmt Harderlijcke gilden al Neder in 't Dal, Komt helpt onder dees Linden siet Mijn Bruydt vercieren, Met Lauwerieren, En menich Liedt. Gheen Harder soo rampspoedich scheen O Droef ghesteen, Om dat mijn Nimph my viel soo suyr, In Vryeryen, O! endich stryen, Gheluckich uyr. Ick heb in 't Harderinne Gilt Veel tijdts verspilt: En liet mijn Lam'ren dwalen sacht, Wat kan ick segghen By struyck en hegghen, En nare nacht. Als 't Sonnetjen sijn hooft opstack Ick met ghemack, Dud' oorich socht mijn Schaepjes al, Inde Valeyen, In Bergh en weyen, Met ongheval. Ey ciert, ey kroont dees lieve Bruydt Met Bloem, en cruydt: En wenst mijn Laura veel gheluck Dees soete Enghel O lief ghemenghel, Voorleyde druck. Pluckt vruchtjens door 't bewassen Wout Met jonck en oudt, Een Dis maeckt vol van Oeft seer grof Merckt op mijn spreken, Laet niet ontbreken, 'T is tot haer lof. Schackeert de Vlechjes om haer hooft Dat het verdooft, De Son al met sijn goude pruyck. Tot een verwonder Dat sy moet onder, Mijn Lief te Duyck. Bos-goden, Bos-goddinnen speelt, Veel soetheydt teelt, En leydt mijn met mijn Lief ten dans. Strenghelt ter eeren Dits mijn begheeren, Een Roose-crans. 