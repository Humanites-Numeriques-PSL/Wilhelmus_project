 MEn magh; jae moet somtyts den boogh ontspannen, Dus laet ons hier uyt-bannen Al dat beswaert den geest: Laet ons te saem tot vreught nu ons bedwinghen, Laet ons een Lietjen singhen, En vrolyck syn om't meest. Sa sa tis tydt, wy moeten vrolyck wesen Ghemerckt hier uyt-ghelesen Soo goedt gheselschap is. Brenght voor den dagh wat drollighe nieuw maren, En al dat vreught can baren Aen die hier zyn ten dis. Wel hoe Joufvrouw, ghy laet den dranck verschaelen, Laet hem in't buycxken daelen Eer hy verliest syn cracht; Drinckt hen vry uyt, hy sal u wel becomen, En tot een liet u vromen, Soo ick van u verwacht. Ick sien Joufvrouw g'hebbet op my gelaeden 'k En sal het niet versmaeden, Want 'khebbe grooten dorst. Doet het gelas tot boven toe vol-schincken, 'kSal teene-mael uyt-drincken Tot lavingh van myn borst. Wy twee te saem somtydts een Pintjen clieven; Dit nat sal u ghelieven, Ick weet dat ghy het meught: Set het niet neer, 'tmoet rondt gaen sonder toeven, 'tSal maecken die het proeven Seer vrolyck, en verheught. 