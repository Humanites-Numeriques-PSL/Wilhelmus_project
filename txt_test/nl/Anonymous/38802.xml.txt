 EEn Soon is ons ghegheven So die Propheet belijt, Comt met lof-sangh verheven, Dit kint ghebenedijt, Sijn lof wilt hier vermeeren Eendrachtigh met accoort En vrolijck jubileeren In den begin was't Woort. d'Enghelen songhen schoone Eendrachtigh al ghelijck Glory Godt in den throone En vrede op aertrijck Een soet jubilaty Hebben d'Herders ghehoort Schoon van der Englen staty: In den begin was't Woort. Een ster werden vernomen In Orienten Landt Coninghen sijn ghecomen, Te brenghen offerhant t' Ierusalem, (sijt waeghden) Buyten, binnen de poort Na 'tKindeken sy vraeghden, In den begin was't Woort. Doen Herodes dat hoorden Dat 'tKint ghebooren was, Vol gramschap hy hem stoorden, En hy ging also ras, De Priesters daer op hooren, Wanneer of in wat oort Christus mocht sijn ghebooren In den begin was 'tWoort. Ghy Bethlem clyne stede, De minst suldy niet sijn, Wt u sal gaen de vrede, (Dit was haer antwoort fijn) Herodes vol van vresen (Al was hy seer ghestoort) Heeft d'Coninghen ghewesen In den gegin was 'tWoord Hy seyden tot den Vroeden Wanneer ghy 'tKindeken vint Comt weer met grooten spoeden Op dat ick me dat kint Mocht eeren en aenbeden, maer hy ghedocht een Moort, Te doen door wreetheyt wrede, In den begin was 'tWoort. So haest sy van hem scheyden, hen openbaert subijt, Den Ster die haer gheleyden, Sy waren so verblijt, Quamen in corter stonden Dat licht leyden haer voort, Daer sy 'tkindeken vonden In den begin was 'tWoort. Int huys met haest sy traden (Twas in de winter cout) Gheschickt en wel beraden, Al met haer schatten bout, Boghen ter Aerden neder, Aenbaden alst(behoort,) Dat cleyne kinde teder. In den begin was 'tWoort. Dat kindeken s'aenbaden, Van derthien daghen out Haer gaven, die's hem daden Was Mirrhe, wieroock en gout, Na Davids prophecyen, De wijsen onghestoort, Dat Kint ghbenedyen In den begin was 'tWoort. 'sNachts als sy slapen waren Quam Gods Enghel tot hen, In de slaep openbaren, Dat sy 't Ierusalem, Niet weder souden keeren Want daer was groot discoort Maer doen na sijn begheeren In den begin was 'tWoort Princen wilt me eer gheven Godt en die maghet reyn Want sy weerbrocht ons 'tleven Dus laet ons al ghemeyn, Haer lof en eer bewysen, Eendrachtigh met accoort, Die haer prijst sal meer prijsen, In den begin was 'tWoort. 