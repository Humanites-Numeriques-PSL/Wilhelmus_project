 IOnstich saluyt, sy v elck hier gheschoncken In v veriuyt, ghy Cristen broeders van prijse U hier onsluyt in een vierich ontfoncken Het soete conduyt, van shemels paradijse des vaders liefde soete, die ons comt te gemoete de kracht van al zijn woorden, zijn deuin accorden Tonswaert gemeyn, elc sy hier op voordachtich segt groot ende cleyn, lof eewich god almachtich Naer Adams val, duer tsvyants becueren Sprac God ick sal, viantschap tusschen v stellen Die dat getal, van Tserpent sal doen trueren, In tswerelts dal, sal v een vrouwe quellen Touwen spijte voor bringhen, al die v macht sal dwinghen Want tsmenschlick verkiesen, sult ghy daer by verliesen Des vaders woort is om ons vleesch bedegen, Met goet accoort, ons sonden al ghedweghen. Noch heeft belooft, God Abraham drij saken In liefden beschooft, door Abrahams betrouwen zijt niet verdooft, ick sal v saet crachtich maken Des wert berooft, tsvyandts macht sonder flouwen. Ick sal v om v verblijden, v saet gebenedijden Dat sal ick ooc versadich, op deerde zijn genadich Sijt niet versaecht, ick ben tot v ghehuldich U sy ghewaecht, v saet wert menichuuldich. So daer noch staet, wel tonser confoorte Dese woorden vaet, wt Tsvaders godlijcke liefde Noch sal v saet, besitten de poorte zijn tsviants quaet, ghy die mijn woort geriefde U onderdanichede, sal v brenghen in vrede Duer zijn deuijne tale, iont hy ons principale Den heyligen geest, ons voor een goede exempel Elck mensche eerst, maeckt God oock eenen Tempel. Noyt gheen so groot, voor tsmenschelijc geslachte Die voor ons boot, siele ende lijf te pande Die straf den doot, als Christus de met machte Uerres minioot, als leuende offerhande Hy selue om ons gewinne, bequaem was wt minne Als Lam vol van virtuyten, dat den boeck mochte ontsluyten Noyt gheen so reyn, noch van so grooter weerden Uoor ons ghemeyn, in hemel oft op eerden. Den vader goet spreect tot ons wtuercoren Met woorden soet, met goddelijcke gheduene Dees woorden vroet, en die sult ghy aenhooren Tuwen voorspoet, dits mijn beminde sone Cristus die domineerde, daer hy transfigureerde duer zijn deuin berayen, wilde hy zijn liefde sayen Als vader vrij, wil hy zijn lijf ons ionnen Nv is daer by, helle ende doot ouerwonnen. Gods gracie ient, die is by ons ghebleuen Seer excellent, singt hem nv aen met loue Seer diligent, zijn vleesch zijn bloet gegeuen, Uoor ons present, tot onser siele beschoue Noch heeft hy tonser baten, ons een gebot gelaten Dat wy na ons vermoghen, malcander liefde betoogen. Neempt hier af danck, ghy mannen en wijuen, Wilt vrij en vranck, in Christus liefde blijuen. 