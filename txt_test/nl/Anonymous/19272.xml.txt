 HOe blaect mijn herteken o lieflijc vier Sal ick dit deruen langhe draghen Ick en can noch mach noyt sulc dangier Daer zyn ghepasseert gheheel drij iaren Mijn ooghen diet saghen//wat mijns gheschiet Uoer een cleijn vruecht soo menich verdriet. Sijn godlijck woort diet al gheneest Ongheualscht als Nardus oft conseruen Gaf my confoort maer tis gheweest Och Iesus lief sal ick v nv deruen Soo moet ick steruen//hoort wat bediet Uoor een cleijn vruecht soo menich verdriet. Wie soude lijden dit dootwondich grief Daer elck vre is duysent iaren Segt mi rasch vrient hebt ghy my lief Aylacen waer is hy beuaren Segt sonder sparen//dit niet en besiet Uoor een cleijn vruecht soo menich verdriet. Wie sal v cussen mijn mondeken root Mijn handekens reijn om saluen pooghen Oft lustich baden inder tranen vloet Met gulden hayr zijn voeten drooghen Ick en cans ghedooghen//tis al om niet Uoor een cleijn vruecht soo menich verdriet. Ick en wiste noyt wat liefde was Dan nv ickt derue en niet en mach ghebruycken Die liefde in mi recht als ick las Ueel waters en mochte niet in vol cruycken Wat sal ick beluycken//wee die my dus riet Uoor een cleijn vruecht soo menich verdriet. Nv Iesus lief mijns hertsen vruecht Laet mi ghenade van v verweruen Ick bid v troost my duer v duecht Oft laet die doot mijn herte duer keruen Oft ick moet steruen//mijn qualen siet Uoor een cleyn vruecht soo menich verdriet. 