 Ic drage in mynes herten groet een steen verciert mit straelen dat is heer Jhesus der maegden lief myns hertsen wonschelgaerden Mer wie mit Jhesus coesen wyl die moet al laten varen der werlde genoechte ende al oer spyl ende nemen syns brudegoms ware Hi is een suete mynnen bant myns hertsen wonschelgaerden ic willen oec ommers voer alle myne vrende in mynen herten dragen Doer hem soe wil ic laten vaeren oec al die werlt gemeyne hi doncket my alle tyt schoene staen des wynters als inden meye Nyemant en holde sich alsoe cloeck dat hi der werlt betrouwe wie hoere genoechten mit vrouden dient sy sal hem loenen mit rouwen Laet se dansen laet se spoelen hoer corte genoechte dryuen soe wie heer Jhesus gelaten heeft hem en kan geen heyl beclyuen Addev addev bedriechlicke werlt ic wil nv van v scheyden soe sal ic ewelicke blyde syn nae deser corter ellenden Ick wyl myn hertken breken af mit hameren ende mit tangen ende senden dat Jhesum in syn conyncklicke sael ic hape hi salt vrendelic ontfangen Ick meyne myn lief geuondenhaen ende stede vrolic blyuen nv moet ic ellendich buten staen wes mach ic my verblyden Hier om en wil ic niet laten af ende geenre droefheit wyken myn lief die is van aerde guet hi en sal my niet beswyken Ick sie myn lief alsoe gedaen der werlt die moet ic steruen ic moet myns selues te mael wtgaen sal ic syn hulde verweruen Trybelacie is hier der mynnen spul daer in wil ic my verbliden doer hem soe wil ic dragen last ende hem getrouwe blyuen Den wech den heuet hi voer gegaen den wil ic auerliden soe wie myn lief nauolgen wil die moet volstandich blyuen Hi is een suete mynnen bant myns hertsen wonschelgaerden ic hebben oec voer myn hoechste lief in mynen syn gelaeden Doer hem soe wil ic laten vaeren begeerte mennyger leye hi is ene rose die allewege bloeyet des wynters als inden meye 