 ICk quam tot eenen dansse Daer menich ioncfrouken was Ende daer vant icse alleyne die seer bedroeuet was. Ick boot haer vriendelike Mijn groete si loondes mi. Haer soete woorden beuielen mi Mijn moerken is ghestoruen Die mi ten besten riet. Een ander hebbe ic verworuen des lijdt mijn herteken verdriet Si gauen mi eenen ouden man. Al om dat goeykens wille. Ginc ic dat houwelic an. So coemt hi voor mijn bedde. Al voor mijn beddeken staen. Sijn coussen ende ooc zijn schoen. Heeft hi al wt ghedaen. Hi heeft so veel masselen aen zijn beyn. Ende dan moet ic hem gaen verwermen | Den leelicken ouden man Dan sidt hi aen den dissche Hi heeft van als genoech. Van wiltbraet ende ooc van vissche. Veel meer dan hijs behoeft Hi sidt en babbelt al waert een gans Hi en heeft in alle sinen mont Och niet meer dan eenen tant Die claghe ic v lieue ghespele Och lieue ghespeelken goet Dat ic mijn ionge leuen. Aldus verslieten moet. Ende al met eenen ouden man Dan moet icker bi te bedde gaen Die genuechte noch vruecht en can Die oude man is ghestoruen Den ouden en die is doot Eenen ionghen heb ic verworuen Hi geeft mi slaghen so groot Dan dencke ic op den ouden man Och vonde ick weder zijns ghelijck Nemmermeer en scheyde icker van 