 Het gheuiel op eenen donderdach Ontrent der sester uren Maer dat die heere Iesus geuanghen wert Het was ons een goy auontuere. En dat vernam die moeder sijn Sij was soo droeuich van moede Dat sij haer lief kint verliesen sou Sij en const haer niet langher ghehoeden. Och moeder seet hij moeder mijn Vwen rou en mach mij niet baten Ick wil gaen steruen den bitteren doot Die menschen en wil icker niet laten. Maer doen hij in die vierschaer quam Sijn vrindekens waren daer seer dunne Sij gauen hem daer soo valschen raet Die Heer swecher al stille. Maer doen hij voor Hierusalem quam Hij sach ter stadt waert inne Ick wil gaen steruen den bitteren doot Al om des menschen wille. Maer doen hij opden berch van Caluarien quam Met sijn cruijs geladen Sij togen hem daer sijn cleederen wt Hij en mochtse niet langer dragen. Sij werpen hem neder al op dat cruijs Met sijnen doorwonde leden Sij sloegen daer plompe nagelen door Met grooter vreedicheden. Sij hieuen dat cruijs al in die locht Sij lietent nederwaert sincken Dat alle sijn aderkens bersten ontwee Sijn bloyken wau hij ons schincken. Maer doen die Heere verscheyden was Sij staken hem in sijn sijde Daer wt ran water ende bloet Het was ons goy medecijne 