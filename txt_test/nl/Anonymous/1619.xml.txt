 DIe mi te drincken gaue Ic songhe hem een nieuwe liet. Al van mijn vrouwe van Lutsenborch Hoe si haren lantsheere verriet Si dede een briefken scrijuen So veere in Gulcker landt Tot Frederic haren boele Dat hi soude comen int lant. Hi sprac tat sinen knapen Nv sadelt mi mijn paert. Tot Lutsenborch wil ic rijden Het is mi wel rijdens waert Als hi te Lutsenborch quam Al voor dat hooge huys Daer lach de valsce vrouwe Tot haerder tinnen wt Hi sprac god groet v vrouwe god geue v goeden dach Waer is mijn here van Lutsenborch Dien ic te dienen plach. Ic en derfs v niet wel seggen Ic en wil v niet verraen. Hi is heden morghen Met sinen honden wt iaghen ghegaen Hi reedt heden morghen Al in dat soete dal En daer suldi hem vinden Met sinen hondekens al | Hi sprack tot sinen knape Nv sadelt mi mijn paert Ten dale waerts wil ic rijden. het is mi wel ridens waert Als hi bider iachten quam Al in dat soete dal Daer lach die edel heere Met sinen hondekens al Hi sprac god groet v heere God gheue v goeden dach Ghi en sult niet langer leuen Dan desen haluen dach Sal ick niet langher leuen Dan heden desen dach So mach ict wel beclaghen Dat ic oyt mijn vrou aensach Hi sprac tot sinen knape Spant uwen boghe goet ende schiet mijn here van Lutsenborch In zijns herten bloet | Waerom soude ic hem scieten Waerom soude ick hem slaen Ick hebbe wel seuen iaer Tot zijnder tafelen ghegaen Hebdy wel seuen iaren Tot zijnder tafelen ghegaen. So en dorfdi hem niet schieten Noch niet ter doot slaen Hi tooch wt zijnder scheyden een mes van stale goet Hi stac mijn here van Lutsenborch In zijns herten bloet Hi sprac tot sinen knape. Nv sadelt mi mijn paert Tot Lutsenborch wil ic riden het is mi wel rijdens waert Als hi te Lutsenborch quam Al voor dat hooghe huys. Daer quam de valsce vrouwe Van haerder tinnen wt Vrou god seghen v vrouwe God gheue v goeden dach. Vwen wille is bedreuen V verraderie is volbracht Is mijnen wille bedreuen Hebdi mijnen sin volbracht So doet mi sulcken teyken Dat ic daer aen gelouen mach Hi troc wt sijnder scheyden. Een swaert van bloede root siet daer ghi valsce vrouwe Ws edel lantsheeren doot Si trock van haren halse Van peerlen een cranselijn Hout daer mijn liefste boele Daer is die trouwe van mijn Vwe trouwe en wil ic niet Ic en wille niet ontfaen Ghi mocht mi ooc verraen Ghelijc ghi uwen lantshere | hebt ghedaen Hi troc wt zijnder mouwen Een siden snoerken fijn. hout daer ghi valse vrouwe Ghi sulter bi bedrogen zijn Te Lutzenborch op de mueren Daer loopt een water claer Daer sit vrou van Lutzenborch int heymelic ende int openbaer 