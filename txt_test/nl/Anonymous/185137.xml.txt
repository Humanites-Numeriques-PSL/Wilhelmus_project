 Den Vader heeft den Sone lief, En al die hem aencleven, Die heeft hy t’saem tot zijn gerief, In syne handt ghegeven, Den Sone weyt sijn schaepkens soet, Hy gaet voor haer als herder goet, En brenghts’ int eeuwich leven. Geen lyden groot is hem te swaer, Om zijn schaepkens te weyden, Sy syn in hem en hy in haer, Niemant en machse scheyden, De liefde soet is haer banier, Dit onverwinnelicke vier, Is d’eeuwigheyt van beyden. Die dese liefd’ in hem ontfanght, Ghevoelt een diepe wonde, Een smerte die het hert vervanght, En drucket gansch te gronde, En hier van is de Medecijn, Alleen Godts lieffelick aenschijn, Den kus van zijnen monde. Maer buyten dit en isser niet, Dat de ziel can vermaken, En geen vertroostingh haer geschiet, Door menschelucke saken, Hoe schoon gevleyt, hoe wijs beleyt, ’t Is al vergeefschen arrebeydt, Kan sy Gods liefd’ niet smaken. Maer een druppel ghenoten van Die levende fonteyne, ’t Gewonde hert ghenesen can, Want hier uyt vloeyt alleyne, De volheyt die de siele voet, En maeckt dat bitter water soet, Al door de liefde reyne. Ghelijck den Vader heeft bemint Den Soon van hem gheboren, Alsoo is oock den Soon ghesint Tot zijn Bruyt uytvercoren, Te geven haer zijn heerlickheyt, Die hem den Vader heeft bereyt, Van eeuwicheydt te voren. Te voren eer des wereldts grondt Gheleyt was van beginne, Den Soon in ‘s Vaders liefde stont, Want eeuwich is Godts minne, Door geen toeval wort sy bevleckt, De ziele die sy tot haer treckt, Wort oock van desen sinne, In dese eenheyt sy verdwijnt, En rust aldaer verborghen, Al ist dat sy uytsinnich schijnt, Daer is niet min te sorghen, Gelijck de Son aen s’Hemels throon, Haer schijnsel altijt even schoon, Vernieut sy alle morghen. Rust, vreed’ en vreucht dat is haer deel, En een vrolick ghenoegen, Want door de liefd’ can sy gheheel, Tot alle dingh haer voegen, Maer die van herten blijft versteent, En in de liefde niet vereent, Die heeft altijt een wroeghen. 