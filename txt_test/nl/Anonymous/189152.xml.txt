 Met herten wil ick bewijsen, Dat ghy my wilcome zijt, Met eten en drincken u spijsen, Sulcx als hier nu is ter tijt, Tis al te vooren Vrienden vercooren, Al inden Heere saen Ghelijck wy weten, Dat die Propheten Also hebben ghedaen. Men leest van Abraham den vromen, Dat hy heeft ontfanghen wel, die van den Heere zijn ghecomen Om te doene sijn beval, Voor alle dinghen. Water salmen u bringhen Sprack hy vry met lust Om wasschen u voeten Tot u versoeten, V onder den boom rust. Abraham die was sonder falen Door haer comste seer beslaeft Een bete broots salmen u halen Dat ghy wat u herte laeft, Niet lang en beyde, Tot Sara hy seyde, Haest u al met der spoet, Om semel meel te kneden, Sara wel te vreden Die bieck die koecken goet. Na de runderen ginck hy loopen, Haeld een calf fijn ende vet, Den jonghen moest het vel af stroopen, Ende koocktet noch veel bet, Botter, melck voort dede, Ende vant calf mede, En daer af aten sy, Goetwillich hy haer dienden Aldus lieve vrienden Zijt willecome my. De knecht van Abraham ghesonden, Tot Nabor, willecom was, Desghelijcx machmen oorconden Van den jonghen Tobias, Men souder meer vinden Als den wel ghesinden, Gods knecht Paulus devijn Die heeft met verlanghen Vriendelijck ontfanghen Die tot hem ghecomen zijn, Twas oock wel om te verbliene Elisabeth die vrouwe wijs, Als om haer quam te besiene, Maria die maecht propijs Sprack om vreucht vermeeren De Moeder des Heeren Die comt tot my met vlijt Wt vreuchdigh en bedrijve, T'kint in mijnen lijve Huppelt als nu ter tijt. Sacheus verblijde vaste Als de Heere tot hem sprack, T'avont wil ick met u te gaste, Vrolijck dat sijn hert ontstack, Door sulck ontfarmen. De helft den Armen Van mijnen goeden al, Heb ick quaet bedreven Gheerne weder gheven Vier dobbel vout ick sal. Al sachmen droefheyt en treuren Door t'sterven van Lasarus, Groot blijschap sachmen gebeuren Door des Heeren comste dus, Bysonder die reene Maria magdalene Die verblijde gheheel Martha liet sy slaven Stont na des Heeren gaven Verkoos dat beste deel. Dat beste deel uyt reynder jonste Wensch ick die my comt besien Al uyt liefden tot mijnder woonste Om malcander te verblijen In rechter Gods vreesen T'zy weduwen, wesen Oudt, jonck, groot ofte cleen Zijt vry sonder schromen Want seer willecomen Zijt ghy vrienden ghemeen. 