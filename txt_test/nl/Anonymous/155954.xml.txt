 EY groen begraesde weyen, Denckt ghy noch wel Coridons vryeryen? Hoe hy met veel vermeyen, Sijn Daphne Nymph, door minne gingh bestryen, Waer menichmael // de Nachtegael Schaterden met ghenuchten, Om 't soet vergaren // en om 't aenminnigh paren, Lieve suchten. Suchtjens, als waer ghetuyghen Daer traentjens veel wel ondertusschen vielen Wt d'ooghen, 't welck deed buyghen, Mijn Daphnus hart, ick ducht my soud' vernielen, De sware pijn // de Medecijn Zijt ghy, ach Harderinne: Coridons leven // ghy nemen keunt, en gheven Door 't verwinne. Mijn zieltjen is verwonnen, Mijn hartje klopt met onghemeen vermoghen: Ach, waer het noyt begonnen, Ach had ick noyt de schoon vergulde ooghen Ghesien door glans // dan sou althans De lieve Lauwerieren, En waer de telgen // noyt dees Nymph soude belgen Te vercieren. Nu komt Arcaedsche Maghet, Goddin mijns ziels, en komt doch tot bedaren, Ghy sietmen, nu naejaeghet, V dert'le vlucht optoyen de Altaren Met Offerhand // daer hand aen hand Veel Hardertjes om sweyen, Laet Tyter woelen // ick bid u tot ghevoelen Te bereyden. Schoon of ghy nu wilt vluchten In Beemd, of Wout, of eenighe Bosschagie: V doen sult ghy besuchten, Wy zijn te vast vereent in ons vryagie, Vryagie soet // waer teghenspoet Eylaes schijnt inghevallen: D'Hemel wil't wenden // en dees verraders schenden Met haer allen. Wis waer ick als verraden, Doe ick soet lagh in haer sneeuw-witte armen, Doe quam juyst sijn ghenade Van 's Conickx Hoff ter jaght, met groot alarmen, En vonden bey // ons in de Mey Van schaduwe belommert: Ick schrickten heden // en Daphne met veel reden Was bekommert. Een snorcker op-gheblase Sijns Majesteyt, die gingh door 't Wout verspreyen Met een eenrinstigh rasen, Hoe dat hy had het kransjen sien afscheyden Van Daphne groot // o wreede doot: Dat kennen wel de Goden: Sint is de minne // uyt lieve Daphnes sinne Wech ghevloden. Ick mach tot Laura vlieden, En klaghen haer mijn bitter-soete lyden. 'k Wil uyt ghedachten wieden, Vergheven 't al die my doen dit benyden. Daphne adu // Coridon nu Noch nimmer u sal lieven, En sal de klachten // hier naemaels doch niet achten, Noch Mins-brieven. 