 ELck wil hem bedincken In desen elendighen tijt Wacht v voor droncken drincken Soo wie dat ghy zijt En wilt niet drincken in die nacht Al op des Heeren compts hout wacht Wat gaet die schriftuere belijen Een dronckaert en sal niet bedijen. Noe plante de wijngaert rancke Soo Genesis ons vertreckt Daer hy soo veel af drancke Soo dat hy lach ontdeckt Ende Lot verstaet de redene mijn Die sliep by die dochteren zijn Uol wijn was hy ghedroncken Doen Sodoma was versoncken {H3}Nabal die liet hem dienen Een dronckaert alsoo ick las Die kanne al tusschen zijn beenen Hoe vrecke dat hy was Al duer zijn dronckenschap onwijs Soo weygherde hy Coninck Dauid spijs Dat hy niet en worde bestreden Dat heeft Abigael verbeden. Elck wacht hem voor sondich sneuen Hier onder des hemels troon Amon liet oock zijn leuen Al wast een Conincks Soon Ende Ela Coninck in Israhel In dronckenschap maecte hy quaet spel Ueel houerdye ghinck hy vermeten Ende doen worde hy doot ghesmeten. Den groeten Coninck Alecxsander Die sloech zijnen meester doot Kordolamoor ende meer ander Twas al in dronckenschap groot Ende Symon Machebeus mee Olyfaernus lach al voor een stee Al daer ghinck hem ontliuen Iudit die fluer van wijuen. Roept Heer compt mijn te baten Tot den Prince in des hemels tent En drinckt doch al by maten Dat ghy v Heere bekent Verstaet doch Paulus reden wel Wie droncken drincken in ouerspel Dats hier ter weerelt leuen Die worden van Godt verdreuen. 