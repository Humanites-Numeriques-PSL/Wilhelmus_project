 SChoon Goddinne waert ghepresen, Waerdich is dijn hoogh verstandt, Waerdich is dijn Godlijck wesen, Dat in menich vlammich brandt. Al u over-schoone daden Nimmer konnen zijn gheloont, Nimmer kan ick my versaden In dijn wesen waert ghekroont. Waerdich zijn al u manieren, Hemels is dijn wesen soet, Lieflijck is al dijn versieren, En bevallijck wat ghij doet. Konstigh zydy in u neyen, Konstigh in u schrijven net, Konstigh in u kanten breyen, Konstigh in 't borduren met. Aerdigh oock in t glase schrijven, Godlijck in des Hemels kloot, Wonder kondy oock bedrijven Daer men dick Ian Thijssen noot. Grootsso toonen ook dijn gaven In het wercken van 't pinceel, Geestigh condy platen graven, En van 't swemmen oock een deel. Ick bely het sou beweghen Die de Min ghedurich vlien, Ende tot den Hemel dregen, Mochten al u daden sien. Maer u trots hoveerdich roemen Rooven dijn al dese eer, En u schempen gaet verdoemen Dijn vergulden glans noch meer. Ander die de heusheyt minnen Haten u verwaentheyt seer, Want verweende grootse sinnen Voegen by gheen Maeghden teer. Maeghden voegen sachte seeden, Nedrich wesen en beleeft, Niemandt in hovaerdicheden Enich welbehaghen heeft. Houdt Goddinne, houdt u gaven, Houdt u konsten allegaer, Houdt u roemen rijcke haven Tot van't een in't ander jaer. 