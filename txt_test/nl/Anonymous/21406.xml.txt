 GRijpt eenen moet, verhuecht in desen tijt Ghy Godes kinders, door twoort gebenedijt Uoor alle tijden, ten rijcke Gods voorsien Singt ende springt, weest vrolick inden strijt Weest niet cleynmoedich, o broeders wie ghy zijt Uruecht en iolijt, sietmen heensdaechs geschien Door swoorts verclaren En dopenbaren Twelck wederstaet Al sduyuels raet Babels verschijnen Sietmen verdwijnen Tgoet is voor handen, het quaet vergaet. Ghy cleynen hoop, Gods wtuercoren fijn Rechte Princieren, wilt altijt vrolick zijn Christus ons Coninck, bruyct onder ons zijn macht Wie ist die vreest,voor eenich quaet fenijn Daer wy aenschouwen, zijn triumphant aenschijn Door dwoort diuijn, en zijnes gheestes cracht Hy is ons leuen Hy heeft verdreuen Den swaren last En wreeden gast Wie souder trueren Teenigher vren Daer sulcken vrydom, door Christum wast. Want siet doen wy, in Pharaons swaer bedwanck Lagen bedwonghen, heeft ons zijn liefde vranck Willen salueren, wt alsulck swaer verdriet En heeft ghewracht, in onsen vleessche cranck Sijn crachtich wesen, en warachtich geclanck Waer voor hem danck, in eewicheyt gheschiet O wonder wercken O diep aenmercken O goetheyt groot Die wt den doot Ons hebt herboren En eewich vercoren Door dijn ghenade in shemels conroot. Nv sien wy tquaet, alst tcaf voor wint vergaen Het duyster wesen dat wort nv af ghedaen Tlicht is ontsteken, in alle herten claer Babels ghewelt, is op de leste baen Bel is veruallen, met al zijn Priesters saen Christus vermaen, moet eewich blijuen waer Wilt triumpheren Sonder cesseren O kinders cleyn In Christo reyn Al zijn beghinnen Is ons ouerwinnen De kanse is ghekeert, tot ons alleyn. Princelick saet, kinderkens virtueus Stelt druck bezijden, en dwesen doloreus Wilt vruecht bedrijuen in Christum onsen helt Bout, en betrout, op zijn woort precieus Rust v ten strijde, als knechten vigoreus Den camp ioyeus, behouden wy en tvelt Coemt groot en cleene Dient Christum reene Ons is den prijs Maer haer tghecrijs Haer Princen zwijcken Haer dienaers wijcken Want haer verderuen, wort elcken wijs. 