 FOrtuyn eylaes bedroeft Maeckt ghy tot alder stont Een hert dat troost behoeft Met Venus strael doorwont Weest niet ghelijck een steen, Aenhoort mijn claghen groot, Ick blijf u lief alleen, Getrou tot inder doot. Ist dat ick lief eerbaer V eenichsins behaech, Ick salt doen blijcken klaer Die liefde die ick tot u draech, Gehstadich ende reyn, Is sy voorwaer gheseyt, Schoon suyver liefste greyn Tot uwen dienst bereyt. Aensiet schoon lief expaert Mijn lijden en groot ghequel, Dus toont der Vrouwen aert En weest my niet rebel, Want ick nu anders gheen Reyn Roosken excellent, Dan u int herte meen, Eerlijck en pertinent. Die eet, drinckt, noch en rust Om u reyn Maechdelijn soet, Sijn lijden liefken blust Troost hem al metter spoet, Laet hem sijn u dienaer Reyn Roosken delicaet, Accoort met u lief een paer Troost hem eert valt te laet. Rustich lief van ghemoet Sijt ghy certeyn 'tis waer, V woorden seer soet Sy klincken als een snaer, Ghy zijt seer fraey van ganck, Lief u Koraele mont Een wel-luydende sanck Heeft mijn jonck hert doorwont. Ick sorch schoon Liefste greyn Dat ick doe verlooren pijn, Ghy zijt mijn Lief alleyn Troost mijn eer ick verdwijn, Al door u soet aenschijn, Het is in uwer macht, Laet my u dienaer zijn Eer my die doot versmacht. Och waert ghy toch een vroet Want ick om u liefde jent, Groote pijne lijden moet In desen tijt present, Ghy staet int herte gheprent Neemt my in u behoet, Mijn liefde is Godt bekent, Op u rust sin en moet. Adieu reyn Maechdelijn zaet Adieu Princesse fier, Ick sterf lief desolaet In sulcken swaer dangier, Dat door u fel bestier Lief door u soete praet, Blust in my Venus vyer En komt mijn Lief te baet. 