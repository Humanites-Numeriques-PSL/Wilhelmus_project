 AL mijn ghepeynsen doen my so wee God moet ic clagen my swaer verdriet Al die baren van de wilde zee Gods volck men nv oueruallen siet O God al tlijden dat ons gheschiet Gheeft cracht dat wijt moghen verdraghen Caym Abel neerstelijck bespiet Om dootslaen sonder versaghen. Ismael Isaac verdruckt en quelt Hy en mach niet leuen met vreden Abimalech wort rechter ghestelt Een bastaert vol van quade seden Die van Sichem gheuen hem accoort Ghelt wten tempel sonder toeuen Sijn broeders op eenen steen hy vermoort Daer toe huerende loose boeuen. Om dat Iacob soect dat beste lot Coopende die eerste gheboorte Uan sinen broeder Esau seer sot Die versteken is met zijn soorte Uan tghebenedijen zijns vaders soet Dwelck als hijt niet en can ontfanghen Iacob veruolcht hy rasch metter spoet Om dooden hem staet zijn verlanghen. Pharoos schincker wt den kercker gaet Maer Ioseph moet gheuanghen blijuen Los wort ghelaten Barrabas quaet Maer Christum die moet men ontlijuen Hoereerders, dronckaerts zijn sonder noot Al spreken si van de schriftuere Maer die Gods woort wil beleuen bloot Die en gheeftmen vrede niet een vre. Pharao de kinderen Gods benijt Om dat si wassen en vermeeren Al dat manlijck is doet hy door spijt Dooden van zijn knapen en Heeren Herodes compt oock seer stout int velt En soeckt te dooden met practijcke Christum daer toe doet hy groot ghewelt Ureesende tverlies van sinen rijcke. Om dat Caleb en Iosue Tschoone lant van beloften prijsen En moet gheuen met neerstiche Die van het in nemen afgrysen En haer voorhouden des Heeren woort Biddende dat zijt niet vercleenen Op haer ghelijck roept al tvolck verstoort Dese twee mannen salmen steenen. Nahas die Ammonite seer fel Serpentich vol toouenrers treken Belegt Iobes en Gilead snel De welcke hem om vrede spreken Maer hy en wil maken gheenen peys Tot gheen accoort wil hy hem pooghen Ten si dat hy met seer veel ghecreys Wt steken mach haer rechter ooghen. Om dat Achimalech Dauid spijst En raet voor hem vraecht den Heere En hem een sweert gheeft Saul verwijst Achimalech met cleynder eere Uijfentachentich mannen met hem Die alle lynen rocken droeghen Doet dooden op eenen dach Saul stem Om dat si Dauid niet en wroeghen. Saul door zijn afuallen ontsint Wil hem altijts aen Dauid wreken En van Absalon zijn eyghen kint Wort Dauid benijt en versteken Na hem worpt Semei opstinaet Steenen en vloeckt hem met quay woorden Achitophel gheeft subtylen raet Om Dauid met list te vermoorden. Wanneer de man gods compt te Bethel Teghen den outaer propheteren Ieroboam gheeft ter stont beuel Hem te grijpen om persequeren Assa den Conick seet Hanani Den siender in tgheuanghenesse So saen hy hem compt vrymoedich by Doende door Gods beuel een lesse. Iesabel heeft macht en heerscappye Om Gods Propheten te vernielen Met haer eten en drincken blye Haer Priesters die vol boosheyt crielen Uluchten moeten oft steruen de doot Die haer knien niet en willen buyghen Uoor Baal, Abdia met arbeyt groot Uerbercht en spijst Christus ghetuyghen. Achab begheert met seer schoonen schijn Nabots wijngaert tot zijnder baten Om maken eenen coolhof, Naboth fijn En wil zijn erfdeel niet verlaten Den Coninck Achab daer om heeft druck Iesabel die doet hem beeruen Den wijngaert door eenen loosen truck Dies moet Naboth onschuldich steruen. Om dat Micheas anders voorsecht Dan al Achabs valsche Propheten En waerschout hem door Gods woort oprecht Gheuanghen wort hy en ghesmeten Om dat Ieremias anders preeckt Dan die Coninck en tvolck wil hooren In eenen diepen put men hem steeckt Door wreetheyt en nijdich verstooren. Wanneer die Propheet Urias Uoor segt dat quaet dat staet te gheschieden Ioachim ghebiet opt tselue pas Hem te dooden dies kiest hy tvlieden Na Egipten, Ioachim onstelt Sendt dienaers na hem sonder dralen Met tsweert zijn preken hem verghelt Tlichaem doet hy oock smaet behalen. Amasia door Sconincx ghebodt Uerbiet Amos zijn preken crachtich Maer Amos blijft onderdanich Godt En vercondicht zijn woort warachtich Sacharias met Gods gheest vereent Om dat hy straft tvolcx quade manieren Wort door tbeuel des conincx ghesteent Accoort zijn si in dit bestieren. Sidrach, Misach, en Abdenago Om dat si niet en willen aenbeden Nabuchodonosors beelde soo Moeten si nae den ouen treden Diemen seuen weruen heeter maect Dan men te voren plach te doene Maer God die heer voor hemlien waect Dies zijn si vrymoedich en coene. De Princen en landtuoochden me Om dat si niet en connen vercloecken Daniels gheest en ghestadiche Oorsaeck om dooden hem si soecken Sy doen teekenen den Coninck blent Een mandement niet om verscherpen Waer duer si Daniel excelent Inden cuyle der Leeuwen werpen. Om dat Tobyas arbeyt en slaeft Om Gods volck troosten, spijsen, cleeden En die verslaghen neerstich begraeft Sinnaserib niet om verwreeden Ghebiet datmen daerom dooden sal En berooft hem van alle zijn goeden Sijn wijf zijn soon en hy vluchten al Naeckt berchtmen hem om tlijf te behoeden. Om dat Achior oprecht verhaelt Gods groote wonderlijcke daden Holofernes hoochmoedich betaelt Met wreetheyt hem zijn wijs beraden Sijn groote heeren dincken ghemeen Hem te dooden om zijn vermonden Handen, en voeten, eer si van hem scheen Worden aen eenen boom ghebonden. Thieu duyst pont siluers presenteert Haman om mandement te verweruen Sijn Houerdye hem daer toe moueert Israel wil hy heel verderuen Met listen den Coninck hy vertoogt Dat noodich is soo te gheschieden Den Coninck ghelooft hem en ghedoogt Dat hy soo hy wil mach ghebieden. Anthiochius den wreeden tirant Wil wtroeyen al Gods gheboden En oprechten int beloofde lant Sijn valsche versierde afgoden Soo wie dat Gods beuel houden wil De doot seer straf moet hy besueren Beroerte maect hy en groot gheschil Gods volck doet hy iammerlijck trueren. Om dat Susanna gheen ouerspel Met de priesters en wil hantieren Door gramschap en nijdich ghequel Raet om haer te dooden si versieren Om dat Ioannes Herodes wreet Berespt van zijn schandich hoereren Inden kercker met seer cleyn bescheet. Moet tsweert door sinen hals passeren. Om dat die teghen Stephanum staen Gods gheest niet en connen verwinnen Die door hem spreeckt, maer worden gheuaen In haer selfs reden si ontsinnen En maken valsche ghetuyghen toe Op daer duer aen hem te doen wrake En steenen hem met verstoorden bloe Gheen ghehoor gheuende zijn sprake. Als Paulus hoort des Heeren vermaen Ende verlaet zijn scherp veruolghen Die hem beminden die worden saen Om hem verstoort ende verbolghen Ghegheesselt, ghesteent, gheuaen benijt Bespot is hy van groot en cleene Maer in zijn lyden hy hem verblijt Door troost die compt van God alleene. Als Herodes siet dat tvolck behaegt Sijn persequeren ende vanghen Doodende Iacobum onuersaegt Tveruolch gaet hy terstont verstranghen En vangt Petrum den welcken hy Doet met twee ketenen beswaren En stelt daer sestien dienaren by Om den kercker wel te bewaren. Coopen noch vercoopen niemant en mach Wil hy het teecken niet aenueerden Van de beeste die Ioannes sach Opgheclommen hier vander aerden In tvoorhooft oft in de rechter hant Dats in tghelooue oft in wercken Urijdom en heeft hy aen gheenen cant Die haren dienst niet en wil verstercken. De draecke die schiet strang wt haer vloet Om de vrouwe me te versmooren Die inder wildernisse vluchten moet Soo saen als haer kint wort gheboren Dwelck inden hemel op ghenomen es Om met Christum te conuerseren Strijt maeckt teghens tsaet des wijfs expres De draeck oock sonder cesseren. Elck is verwondert nv van dit beest Dat vander zee is opgheclommen Sy bidden haer aen minst ende meest Ontsiende huer macht niet om sommen En segghen wie is dit beest ghelijck En wie can teghen haer gheuechten Sy blasphemeert en lastert Gods rijck Macht hebbende om te dooden Gods knechten. Balack Bileam neerstich ontbiet Om Gods volck te vermalendyden Wederstaen soo en can hijt niet Het omrinckt hem aen alle siden Na tbeloofde lant met lijdsaemheyt Lyende ghewelt si henen trecken Ruste heeft haer God daer toegheseyt Tlams bloet reynicht al huer vlecken. De draeck, de beest, de valsche Propheet Laten nv gaen wt haren monden Drye duyuelsche gheesten die tsecreet Doorsoecken met subtylen vonden Als vorsschen roepen si sweerdt en brandt Deensche Coninghen si vergaeren Ten stryde, o God doet ons bystandt Wilt uwen naem door ons verclaren. Ghelijck tgout beproeft wort int forneys Worden gheproeft Gods wtuercoren Uersteken, veracht, is Christus voeys Lueghens begheertmen nv ic hooren Wie van zijn boos leuen af wil staen Tot den roof moet hy hem begheuen Ueruolghinghe moeten si ontfaen Al die Godsalich willen leuen. Om duytuercoren nv Godt vercort De daghen, soo hy heeft voorsproken Tbloet der heylighen men nv wt stort Seer corts werdet van God ghewroken Tghetal veruult onder den outaer Seer fel soo rasen nv de heyden Gods volck door list en tormenten swaer Waert moghelijck souden si verleyden. Oorlof aen elck die Gods woort bemint En blijschap in die waerheyt rapen Sy moeten lijden dit wel versint Al diet bloedich lam willen knapen Twelck ghedoot is van sweerelts beghin Soomen in die schrift mach aenschouwen Grijpt moet wapent v met Christus sin Ghy wert vroom in al v benouwen. 