 Een vrolijck nieuwe Liet T’is beter yet, dan niet, Te Bethlehem ist gheschiedt Van een kint dat Iesus hiet In armoede ende verdriet So mach men hem aenschouwen By die vrouwe der vrouwen Een Prince van groten macht gesproten uyt davids geslacht wy hebben hem lange gewacht Nu leyt hy daer so cleyn soo ongheacht In eenen duysteren nacht Van een arme moeder geboren Daer men der Engelen sanck mach hooren. Dat costelijc kindeken cleyn leyt voor alle menschen gemeyn In eenen vollen pleyn, Nochtans is hy der werelts heer alleyn, sijn Moeder is Maget reyn hy moet die coude dooghen Ende met tranen wasschen sijn ooghen. Daer was menigen winde stoot, rijm-hageldrift ende sneeu groot Dat kindeken lach daer bloot, sijn ledekens waren van coude root, Peynst hoet de Moeder verdroot dat sy hem niet mochte winden Want sy in hadde lueren, wollen noch linden Wat armoede mochte daer zijn dat soete kindekijn Van coude moeste lijde pijn By sijner Moeder Maria die Maghet fijn: Daer en was geen sonneschijn Noch vyer hem dry te wermen o mensche wilt u dit ontfermen Ioseph, o reyne vat, Ghy hebt groot verdriet gehadt Als ghy moet lijden dat, Sy daer Maria op die aerde sat Met sulcken dierbaren schat In alsulcken couden weder By twee beesten neder Wt vrienden ende uyt magen Ghy en meugt dat niemant claghen, Al waert ghy out van dagen Ghy moest alleen die sorghe draghen voor die te Bethlehem lagen, Dz kindeken met zijner moeder gy waert hem een goet behoeder Dat kint en was niet oudt daer en was turf noch hout, dat weder was seer cout, Dus was u sorge menigfout Cleyn was u silver of gout, daer ghy mede mocht betalen Als gy spijs of dranc sout halen Dat kindeken teer van leden Zijn herteken is te vreden, Ten is niet langhe gheleden, T’werdt nae der Ioodscher Wet besneden, daer sy hem groote pijne deden Zijn bloet woude by ons geven In zijn jonge leven. Hoe heeft hy ons bedocht In zijn herteken geknocht groot wonder is daer gewrocht Drie Coningen hebben daer ‘tkint ghesocht, En daer offerhande gebrocht Gout, Wieroock en Myrrhe Seer costelijck ende diere. Laet ons te Bethlehem gaen Die met zonden zijn belaen Wy sullen ghenade ontfaen Ist dat wy voor de Cribbe weenen een traen, Gods thoorn is al ghedaen hy en sal ons niet verdoemen Als wy ten oordeel comen. 