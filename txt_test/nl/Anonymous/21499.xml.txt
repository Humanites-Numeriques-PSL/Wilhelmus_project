 MIin God v willick prijsen seer Ghy Coninck alder gheslachten En dijnen name louen Heer Altijt met reynder ghedachten Daghelickx wil ick louen dy En dijnen name roemen vry Eewich en tallen tijden De Heere is groot, machtich en louelick En zijn grootheyt onwtsprekelick Wie sal zijn cracht belijden. Kints kinderen sullen dijne werck En dijn groot wonder prijsen En dijn ghewelt vertellen sterck En dijnen naem lof bewijsen Uertellen wil ick dijn heerlicheyt En schoon triumphe uwer maiesteyt En dijn wonderbaer daden Dijn heerlicheyt voort elck vertellen sal En dijn hoochdaden ouer al En dijn groote ghenaden. Op datmen prijse dijn goetheyt seer En dijn gherechticheyt romme Goet, en bermhertich is de Heer Sijn daden strecken alomme Uriendelick hem de Heer oorboort En erbarmet sick voort en voort Ouer al syne wercken Alle dijne daden sullen dy louen Heer En dijne heylighen met aller eer Sullen dijn goetheyt mercken. En sullen oock dijn eere en prijs Dijnes Coninckrijckes rommen En van de grootheyt dijns crachten wijs Uertellen omme ende ommen Op dat het menschelick gheslacht Uercondicht werde dijne cracht En den prael dijner eeren Dijn rijcke is eewich na dijne woort En dijn ghewelt duert voort en voort So ons de Schriften leeren. Al den die vallen, behout de Heer En verheft den neder gheslaghen Aller ooghen wachten op dy Heer En voetse in alle daghen Ghy doet open dijn milde hant En veruullet watter leeft int lant Met dijnen wel gheualle De Heere is rechtueerdich voor waer En zijne weghen gantsch en gaer Sijn reyn en heylich alle. De Heer is na by alle den Die hem met ernste aenroepen En doet wat den Godvruchtighen Uan hem begheeren en hoepen Al die hem lieuen, bewaert de Heer Maer den Godloosen (tzijnder eer) Sal hy met cracht beschamen Mijn mont den Heere lof segghen sal En alle vleesch loue ouer al Eewelick synen namen. 