 OCh Nederlandt ghepresen Beclaecht moocht ghy wel zijn, Ghy placht die fleur te wesen, Van alle landen fijn, Maer nu zijt ghy int ghepijn, Door beroerte op dit termijn Helpt ons Hemelsche Medecijn. Och hoe rebel staen al dees landen De ghemeente blijft desolaet, Veel sitten nu met ydel handen, Den Ambachts-man schijnt desperaet, Och Philippus Conincklijcke zaet V Ghemeynte schier al vergaet, Comt en besettet met uwen wijsen raet. Moet desen tijdt noch langhe dueren Soo naeckt ons groot verdriet, Den armen moet al besueren Die en vint nu te winnen niet, O Godt dit werck nu aensiet Al ist dat ons groot leet gheschiet Wy moetent al verdraghen siet. 't Comt al by onse sonden Dat de neeringe leyt onder de voet Wy zijn vol nijt bevonden Hier om comt ons dit teghenspoet, Bidt Godt om ghenade soet, Die den mensche spijst en voet, En den armen bystant doet. Och nobelen Coninck van Spaengien, Brenght ons den Peys int Lant, Wy hebben langhe met Canallen, Gheleeft aen elcken cant, O Hemelsche Vader triumphant Doet u volck doch onderstant Die noch sitten in lijden gheplant. Waer is den Oosterlinck bevaren Die ons bracht Speck en Graen, Den Hollander die leyt in bezwaren, Den Zee-lander en mach comen noch gaen Moet desen tijdt noch langer staen, Soo moeten wy schier al vergaen Het cost ons menighen traen. Den Zee-man gaet schier verlooren Qualick mach hy winnen zijn Broot, Hoe soumen vreucht oorbooren Veel volcx is levende doot, Want sy worden naeckt en bloot Soomen siet in dit conroot, Helpt ons Godt uyt desen noot. Waer eens de Zee ontsloten Soo mochten wy hebben goeden tijt, 'Theeft menich Coop-man verdrooten Die nu doen cleyn profijt, Waer hy gaet breet ofte wijt Zijn goet en wort hy nau quyt Hoe soudemen daer connen wesen verblijt. Oorlof aen groot en cleene, Laet ons doch bidden allegaer, Dat hy ons wil alle ghemeene Helpen uyt dit groot lijden zwaer, Want Godt is den Middelaer Diet peyseren can voorwaer Dees beroerte veer en naer. 