 Hoe seer sietmen nu dalen Ons Pauselick Roomsche Rijck, Bisschoppen en Cardinalen, Papen en Monicken alle gelijck, Wy vallen tot den ooren int slijck Wie sal ons weder oprechten? Want onse knechten nu nemen de wijck. Des moghens wy wel crijten, Suchten ende clagen seer, Ons Kerck met haer profijten Willen sy nu trecken ter neer, Sy vallen vast aen, hoe langher hoe meer Die nu de Nappen draghen Sonder vertraghen, trecken om seer. Aen onse heylige Santen Sy als nu de handen slaen, End achtense als onnutte Planten, Die lang geen Mirakel hebben gedaen, Dus moeten sy nu te water gaen, Sy willense oock wel vieren, En vercieren, met roode Tabbaerden aen. Wonder sietmen bedrijuen Van de Geusen seer menichfout, Sy willen ons verdrijuen Uit onse Clooster lustich gebout, Och als sy aldus hebben gebrout, Waer willen wy dan loopen? Spaceren met hoopen, int groene Woudt. De ghestichten ende wercken Van onsen Vader den heyligen helt, Sijn nu in alle Kercken Meest al te samen qualijck gestelt: Ons Misse heeft haer te bedde geuelt, Sy soeckt veel Medecijnen Sy wil verdwijnen, in ghebrec van gelt. Sy zijn in groot benouwen, Ons aflaten al inder kist, Om dat sy niet mogen aenschouwen Het Vagevyer dat ons seer mist, Ratten en Muysen hebbent wtgepist, Sijn dit niet groote plaghen, By vlaghen, bedrijuense sulcken bist. Hoe haest sietmen verkeeren Jn corten tijen, so men mach sien, Om datmen ons niet meer wil eeren, Stuypen, nijghen, en buyghen de knien, De Biecht is doof geworden by dien Sy en can niet meer geweten De Secreten, al van de Lien. Princelijcke Vader ghepresen, Gheresen, te Roome groot, Wilt onse Voorstander wesen Jn desen, want nu wil treffen de cloot: Vwen schat wilt nu ontdecken bloot, Ende wilt hem lustich wten Ende ontsluyten, want het is noot. 