 BEminde Christen broeders goet Wilt doch om hooren zijn gheneghen Hoe datmen penitentie doet En waerse in is gheleghen Hoe der sonden aflaet wort vercreghen. De penitentie en is al niet In veel wtwendighe saken Met Magdalena de sonden wtwiet Door bidden ende waken So mach v dat rijcke Gods ghenaken. Ghy vast dat v dat hooft daer af draeyt En wilt v sonden so wt planen Op die v misdaen heeft blijft ghy mispaeyt U schuldenaers gaet ghy manen Ghy en weent niet dan gheueynsde tranen. Het vasten is goet en oock oprecht Men mach het vasten niet blameren Maer ghy en hoort niet wat Christus secht Die tvasten meest vseren En van sonden niet en abstineren. In vasten, in suchten, in weenen zwaer Badt Dauid met die Niniuiten Maer quam door tghelooue wt liefden daer Daer in leyt des gheests profijten Christus en verhoort gheen ypocrijten. Hebt ghy eenich onrechtueerdich goet Willet vierdobbel weder keeren Gheeft deen helft van v goeden metter spoet Den armen ter Gods eeren So Zacheus dede om duechts vermeeren. Als ghy vast, het ghene dat ghy verspaert Willet Christus arme leden draghen Die ligghen in benautheyt bezwaert So muecht ghy God behaghen En heylich maken alle v vasten daghen. Leyt in v huys te gaste voort Den armen, en wilt hem spijsen U bedinghe wort voor God verhoort Hy sal v vasten prijsen U licht sal als de morghensterre rijsen. Prince ghelijck ghy v leden gaeft Ter sonden, pijnt oock die te laten Om doen met siele met lijue slaeft Wercken van charitaten Sulcke penitentie sal v baten. 