 ACh Godt van HEmelrijcke, Door Christum dijnen Soon, Verleent ghenadichlijcke Dijn heyl'ghen Gheest so schoon, Dat ick mach vrolijck singhen Van dijn Godlijcke Woort, Dat nu Troostlijck doet klinghen, So claer aen men'ghen Oort. Wilt ons niet weder nemen Van Weghen onser Sond', Help dat wy wel bekennen Wy armen Adams Kindt, Dat wy door ons vermoghen Niet comen tot dijn Eer, Als wy ghelooven Loghen, End valsche Menschen Leer. Dijn Woort sal eewich blijven, Als ons Schriftuer vermelt, Niemant mach dat verdrijven, Gheen Macht van dees Werelt, Hoe wel hem dick daer weder Mann'gher heeft setten doen, Sy ligghen all' daer neder, Door Christum dijnen Soon. Oordeelt niet in dijn Thooren Ghy Vaderlijcke Hert, Door dijn Soon wtvercoren, Ghedenck hoe hy met smert, Willich aent Cruys is storven Van weghen onser Sond', Daer door dijn Huld' verworven, Dien, die gheloovich zijn. Eenighe Godt end HEEre Dryvuldich in Persoon, Wilt ons Gheloove meeren, Dat wy voor dy bestaen, Want so ghy wilt Aenschouwen Onse Gherechticheyt, So mach dy daer voor grouwen Nae dijnes Woorts bescheyt. Ach Vader denck der Woorde Die wy beschreven haen, Johans aen derden Oorde, Hoe ghy ons dijnen Soon Wt louter Lieffd' hebt gheven Wie dat ghelooven doet, Die heeft dat Eewich Leven, Ontgaet der Hellen gloet. Sulcx wil ick oock ghelooven, End gheenen Twijffel haen, Niemant sal my bedooven Met eenich Menschen Waen, Op eenich Werck te bouwen, Hoe schoon het mach ghezijn, Voor Menschen aen te schouwen, Als dijn Woort leert so fijn. Recht Christen haen gheen Twijffel, Sy sullen wel bestaen Teghen Sond', Doot end Duyvel, Die haer niet schaden kan, Dat moet men gaer wel mercken In deser booser Tijdt, Die Herten daer op stercken, So syn wy wel bereydt. Maer wie niet so gheloovet, Die selffd' is al Ghericht, Der Salicheyt beroovet, Syn Wercke helpen hem nicht, T'gelooff brengt wt van binnen Goed' Wercken metter Daet, Om ander meer te winnen, Den Naesten all' ter baet. Bewaert ghenadichlijcken HEER dijn Volck hier op Aerd', Int Cruys niet af te wijcken, Daer door ghy ons Probeert, Lichtlijck ist Woort te voeren In veeler Menschen Mondt, Maer gaet die Vrucht verloren So ist een valschen grondt. 