 SChoon liefste lief ghepresen Ick schrijf u dit ghedicht, Ick bidt u wilt dit lesen En wordt daer door verlicht, Want mijn hart dat swicht, Sal ick noch lamenteren Om dat Cupidoos schicht Mijn hart gaet persequeren. Om u ist dat ick jaghe Schoon edele Godin, Daer sal van al mijn daghen Geen komen in mijn sin, Die ick boven u bemin, Of jonst sal konnen toonen, Dus wilt tot mijn ghewin My met weer-liefde loonen. Had ick den Appel lustigh Die Paris Venus schanck Ick schoncken u rustigh Wt liefde eer yet lanck, Door lieflijck ghesanck Hebt ghy mijn hart getogen Liefste in u bedwanck, Oock sin, ghemoet en ooghen. V minnelijck wezen aerdigh Hebben mijn ooghen verblent, Schoon Lief u sinnen aerdigh Bid ick te mywaerts went, Of ick worde gheschent Als een bloemken kan bederven Gepluckt, dus liefde seyt Of van rou moet ick sterven. Princesse wilt doch hooren Nae mijn droevigh geklagh, Wilt u daerom niet stooren Al doe ick sulck ghewach, Want ick anders niet en mach Eenigh solaes bedrijven, O maeckt met my verdragh O Princesse der wijven. 