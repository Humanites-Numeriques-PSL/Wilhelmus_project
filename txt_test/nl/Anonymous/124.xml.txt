 Een aerdich vrouken heeft my bedroghen Daer ick op was vergeckt Haer smekende woorden zijn al gheloghen Dat vinde ick nu perfeckt, Zy is my te doortreckt, Te dubbelt oock van gronde Dus keer ick my van haer Zy payter so veel met haren valschen monde Ick en achtse niet een haer. Ghesellekens wilt v sinnekens keren Van sulcken schoon samblant Want sy sal v plucken en minnen leeren Ja hebdijt wel inde hant Daer af heb ick verstant, Ghaet Vlaenderen heel int ronde. Gheen wijf so wanckelbaer Zy paeyter so veel met haren valschen monde Ick en achtse niet een haer. Nu laet ic een ander zijn goet verquijsten Van sinnen iock en mal Want zy met haer subtylen listen V zeer wel plucken sal, Ende vallen eenen val Dits daghelicx bevonden Met haer, nu hier nu daer, Zy peyter zo veel met haren valschen monde Ick en achtse niet een haer. Wat heb ick met haer altijts versleten, Ick en spaerde ghelt noch ghoet Nu ben ick vanden back ghebeten, Ick en weet niet wie my doet Dies ick my bedwinghen moet Te hooren haer faconde Dat segghe ick v voorwaer Sy paeyter soo veel met haren valschen monde Ick en achtse niet een haer. Jongvrou ghy laet nu voor v kielen, Ghy zijt daer voor bekent Al in een Rosbaer met dry wielen, Sult ghy nemen v endt En ick triumpheren ient, Als ghy tot allen stonden Zult zitten in lyden swaer, Sy paeyter soo veel met haren valschen monde Ick en achtse niet een haer. Adieu ghy waert eens mijn Princesse Met uwen soeten rel, Adieu ghy paeyter vyue oft sesse, Toeft hannen en wuyten wel, Adieu u mijn dubbel vel, Dus keer ick nu van v omme Doen ick en vraechde nerghens naer Sy paeyter soo veel met haren valschen monde Ick en achtsen niet een haer. 