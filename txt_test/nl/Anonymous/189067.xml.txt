 Staet op mijn schoone vriendinne Aenhoort uwe bruydegoms stem Ghy zijt die ick beminne Deur my suldy inwinne Dat Hemelsche Ierusalem. Mijn kelck moet ghy hier smaken V licht laet schijnen snel Wilt den slaper wacker maken En houdt hem altijts waken Want ick ten oordeel comen fel, Den winter is geweken Den regen is wech ghegaen Wilt nu de waerheyt preken Het is nu tijt te spreken Want siet hoe schoon die bloemkens staen. Tghetal moet vervult werden Van die liggen onder de Outaer Die haer leven niet en spaerden Want sy mijn woort verclaerden En my beleden openbaer. Dus gaet uyt propheteren Leert haer de waerheyt bloot En wilt niet simuleeren Maer wilt haer te recht bekeeren Op dat sy wijcken vanden doot. Ick wil na Iohels leeren Op alle vleys storten mijn gheest Sy sullen propheteren Ia droomen sullen de Heeren Het sal vervult zijn, alsmen leest. Segt dat sy my soecken clachtich Dewijl ick te vinden bin Daer sy my bidden crachtich Mijn woorden zijn ghedachtich, En haer nu stellen na mijn sin. Ghelijck regen en sneede Niet weder tot my en keert So en sal mijn woort oock mede Niet ledich van haer scheede Maer tsal vrucht doen na mijn begeert. Dus wilt mijn woort verbreden, Mijn lief, mijn soete bruyt Deur landen en deur steden Weest met mijn woort te vreden En haer de Schrift te recht ontsluyt Want Amos doet oock weten, Datter hongher en dorst sal zijn Gheen hongher om broot te eten Noch dorst na water reten Maer slechs na twoort des levens fijn. Comt hier mijn bruyt verheven Toont my u ghedaente soet, Al wort ghy hier verdreven Wilt my altijt aencleven Ick sal u gheven al mijn goet. V stem, mijn bruyt vercoren Comt in mijn ooren gaen Ick wil u druck verhooren Want sy willen verstooren En achten niet op mijn vermaen. Comt mijn vriendinne reyne Ghy zijt so schoonen prieel Ick bemin u lief alleyne, Ghy zijt mijn bruyt certeyne Ick hoor t'gheluyt van uwe keel. Ghy hebt twee duyven oogen V tanden sijn snee wit Twee lippen ongeloogen Met roosen verwe deurtoghen, Vwenhals vol schilden, aenhoordt doch dit. V Wangen als granaten V borstkens die zijn seer soet V haeyr schoon uyter maten Ghy gaet boven alle staten Comt en ontfangt u croone goet. Gheen vervolch also wreden, Te ghelijcken by de glorye fijn Al hebt ghy hier smaet geleden Weest doch nu wel te vreden, Eewich suldy in vreuchden zijn. Comt princelijcke nacy Comt, eet, ende wert versaet Ghy staet wel in mijn gracy Ghy zijt mijn generacy Comt drinct nu droncken sonder maet. 