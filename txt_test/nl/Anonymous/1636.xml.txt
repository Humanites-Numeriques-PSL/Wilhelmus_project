 EEn ionghe maecht heeft mi gedacht Te comen in haer camerkijn Stout onuersaecht heb ict gewaecht Ick was bespiet van nijders fenijn Sal ick noch moeten in drucke zijn. Want si mi liefde heeft bewesen mocht si gebueren mi mocht si gebueren mi. en so waer ick vrij Van alle mijnen druck ghenesen Haer aenschijn claer heeft mi voorwaer Mijn oochskens alte seer verblent Dat ic haer in drucke ende vaer Dat is den hoochsten heere bekent Had ic mijn lieueken hier present So waer mijn vruecht verresen. Mocht si gebueren mi mocht si gebueren mi Ende so waer ic vrij. Van alle minen druck ghenesen En al om mijn lief lijde ic miskiet. Want icse selden spreken mach Mer als een dief lijde ic miskief Mocht icse versoecken nacht ende dach Dat wildi hooren mijn geclach. Van mijnen lieueken ghepresen mocht si gebueren mi mocht si gebueren mi Ende so waer ic vrij Van alle minen druc ghenesen Princersselijc aensien moet ic haer bien Bouen al die leuen int aertsche dal Al moet ic van haer vlien door nijders bespien Ic hoopt niet langhe dueren en sal Want God die heere is bouen al So wil ic swijghen met desen mocht si gebueren mi mocht si gebueren mi Ende so waer ic vrij Van alle minen druc ghenesen 