 HOort al te samen een vermaen Wat wy in de Schriften vinden staen Sal ick v gaen verclaren Op dat ghy niemant en verdoemt Of van gheenen wercken en beroemt Also ons Lucas doet openbaren. Twee zijn daer gegaen inden tempel hoort Om te bidden spreect Christus verstatet woort Deen was een Pharizeeus van desen En dander was een Publicaen Oft een sondich mensche so wy verstaen Also wy int Euangelie lesen Die Pharizeeus sprack dit wel beuroet Heere ick gheef thiende van alle mijn goet Ende heeft hem seluen ghepresen Ick en ben ouerspeelder noch moordenar quaet Als ander menschen opstinaet Ende heeft op den Publicaen ghewesen Maer lacen den sondighen Publicaen En dorste zijn ooghen niet op slaen Maer badt met groot verlanghen O Heer almachtich ghebenedijt My arme sondaer ghenadich zijt Die is rechtueerdich wten tempel ghegangen Hier by maken wy een cleyn vermaen Dat niemant op zijn eyghen wercken sal staen Aen den Pharizeeus neemt exempel Die hem opgheblasen ginck beroemen En wilde den Publicaen verdoemen Die daer achter hem lach inden tempel. Ten ghelt ons wet of besnijdenis puere Dan alleenlick een nieu creatuere als Paulus doet vermonden Den ouden Adam moet steruen met zijn natuere souden wy verrijsen met Christum na scriftuere Onderdanich zijn niet meer der sonden. Wat batet Schriftuere ghelesen fijn Als wy daer duere niet ghebetert en sijn Hoe derren wy dat pont aenueerden Sy en doen gheen profijt tot gheenen termijn Dus wil hen naken die eewighe pijn Sy begrauen tpont inder eerden. Iacobus die beschrijft ons bloot Dat ghelooue sonder werck is doot Maer het werck daer hy af wil spreken Dat Godt van ons wil hebben ghedaen Is dat wy weduwen en weesen bystaen En den armen die hant toesteken. Een scriftgeleerde inder wet wilt dit beuroen Sprack tot Christum wat sou ick doen Om int rijcke Gods te comen Christus sprack hebt lief uwen Heer v God Doet uwen naesten dits tweetste ghebot Als v seluen het sal v vromen. Die schriftgeleerde sprac tot Christum fijn Ick en weet niet wie mynen naesten mach zijn Hoort wat Christus ghinck ghewaghen Het reysde een man van Ierico dit ghelooft Na Ierusalem daer hy worde berooft Onder de moordenaers half doot gheslaghen. Tghebuerde in een corte tijt Dat daer een Priester ende een Leuijt Den seluen wech quamen lijden Sy sagen hem aen maer zijn voorby ghegaen Maer corts daer na een Samaritaen Wert ontsteken met barmherticheyt. Olie ende wijn in zijn wonden goot Ende verbant hem zijn wonden wt liefden groot Ende brocht hem op zijn peert sonder falen Inder herberge, ende heeft den weerdt geseyt Daer zijn .ij. penningen, wat ghy meer verleyt Als ick weder come sal ick v betalen. Christus sprac tot de schriftgeleerde na dien Wie mach die naeste wesen van drien Hy antwoorde Christo soot mach blijcken Ende sprack tot Christo saen Die barmherticheyt heeft ghedaen Gaet doet dan dierghelijcken. Princelicke broeders wilt verstaen Christum by desen Samaritaen En soect gheen ander exploten Want hy olie der bermherticheyrt in ons goot Als wy laghen ghewont ter doot Heeft zijn bloet voor ons vergoten. 