 Het hoochste goet in desen leven, Dat hier Gods vrienden wert gegeven, Dat is in synen Geest, Te houden feest, En te sijn verheught Met een soete vreught, En te sijn verheught van binnen, Vervult met Goddelijcker minnen. Altijt verheucht in Godt te wesen, Is een ghebodt alsoo wy lesen, Maer hoe can hy altijt, Wesen verblijt, Die noch soeckt vermaeck, In een aertsche saeck, Die noch soeckt vermaeck te pleghen, Daer de natuur is toe geneghen. ‘t Is vreucht: maer die de creatuur geeft, ‘t Is vreucht: maer die in haer gheen duur heeft, Want neemt men wech het beelt, Daer lust in speelt, Vreughden is ten endt, Wech is ‘t fondament, Vreuchde is ten endt ghecomen, Men mach die vreucht geen vreuchde noemen. Maer die bevrijt van alle lusten, In Godt alleen can heflick rusten, Die midden int verdriet, Blyschap geniet, D’uyterlicke mensch, Zijnde teghen wensch, d’Vyterlicke mensch int lyden, ‘t Gemoet inwendich can verblyden. De vreucht des Gheests, het pandt der vromen, Wert door geen creatuur benomen, In Godt die eeuwich is, Staen sy ghewis, Die haer aldermeest, In lydens tempeest. Die haer aldermeest can baten, Als sy van alles zijn verlaten. Den druck die tijdelick en licht is, Brenght heerlicheyt die vol gewicht is Hen die aenschouwen maer, Op ‘t onsichtbaer, Al wat hier gheschiet, Dat en raeckt haer niet, Al wat hier gheschiet op aerden, Dat is by haer van kleynder waerden. Waer Godt sijn liefd’ heeft in ghehoten, Heeft mensch hem selven uytgesloten, Hy heeft altijt hoe ‘t gaat. Profijt en baet, Die gherust en stil, Wil dat Gode wil, Die ghecust en stil can lyden, Die sal altijt in Godt verblyden. 