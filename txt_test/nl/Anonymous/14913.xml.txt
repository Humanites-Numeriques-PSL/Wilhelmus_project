 GHy Rymers die in veersen sucht Veul Jammer klucht, En stroyt u arbeyt inde windt Vol ydelheden, Daer ghy ons mede Als sotten bindt. V vermaen ick dat ghy eens staeckt, En spuwent braeckt Alle dees sotheyt uyt u hooft, Die met pronck reden Ghy ons ginckt smeeden Van sin berooft. Laet vry u minne doot en kout, Die nu heel out Leyt gants verstorven onder d’as Eens zijn vergeten, En u waen weten V vlieden ras. Hoort nae d’oprechte Minnaers klacht En keurich acht ’T gheen haer de Liefde doet bestaen, Soo suldy mercken Dat al u wercken Is ydel waen. 