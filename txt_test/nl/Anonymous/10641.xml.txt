 EEn Liedt eerbaer // van de liefste claer Voorwaer, Wil ick beginnen, Want by haer // Soo rust wel swaer Eenpaer, met hart en sinnen, Sy is seer reyn, In sWeerelts pleyn, Men mach gheen schoonder vinnen, Want sy alleyn, Is mijn shartsen greyn Dus moet ick haer beminnen. Haer wesen fier // En weet ick hier By niemant te ghelijcken, En haer manier // Seer goedertier, Heeft my doen blijcken: Maer seer rebel // Past sy in't spel, En my gheen trou doet blijcken Al lijd' ick ghequel, door dit opstel, Ick sal haer niet ontwijcken. Dat sy my boot // Haer lipkens root Mijn moet, waer gheresen, Door haer liefde groot, Ick seght v bloot // Van die doot, Waer ick ghenesen, Om dat sy went, Van my ontrent, Dus leef ick in vreesen, Maer mijn Liefken jent // Seer excellent Moet altijdt zijn ghepresen. Princesse goet, die mijn vleesch en bloedt Jae doet my mineren, Om dat ick moet // V wesen soet, Weest dit wel vroet // Dus lang ontbeeren, Nochtans ick sal // Tot mijn verhael In liefde glorieren, Spijt nijders geschal // Liefd' boven al, v lief exalteren. 