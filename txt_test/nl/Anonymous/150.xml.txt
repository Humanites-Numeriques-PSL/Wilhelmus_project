 Int hert heb ick vercoren, Een bloemken soet en guer. Zy doet my vruecht oorboren, Oock lijden groot ghetruer. Zy doet my vrolick singen, Oock suchten menich stout, Ick moet dit al ghehingen Noch blijf ic in haer ghewout. Na mijn Lief wil ick wachten, Alle tijt onghecesceert Veel daghen ende nachten, Voor den tijt eens anders keert Ghelijck Jacob volherden, Twe seuen Jaren wt Eer hem Rachel mochten werden Tot zijnder liefste bruyt. Aen haer heb ic bevonden Al dat mijn herte behaecht Venus heeft my ghesonden, Daer ick lange na hebbe gheiaecht Ghelijck Venus Paris beloofde, Helena dat schone wijf Die hy wt Griecken roofde, Waer duer quam groot ghekijf. Nemmermeer en sal ick laten, Te zijn met haer verhuecht Hoe wel dat nijders haten, En benyen onsen vruecht Ghy valsche Junos kinderen, Van binnen heel vernijnd Seght my wat macht v hinderen Dat die sonne int water schynt. Eer moet aen haer beclyuen, Die my haer ionste boot, Haer eyghen wil ick blyuen Altijt tot inden doot Ghelijck Piramus ghetrouwe Doch sulcken druck aenbiet Die om Tisbe die schone vrouwe, Sijn ionghe leuen liet Iuoren zijn haer tanden. Haer lipkens root als een corael Daer toe snewitse handen, Bruyn ooghen tenemael Apelles noyt en wrochte, Lieflicker beeldeken ient Och of ick altoos mochte, By haer oock zijn present. Keer weder druckich ghepeysen, Ghy doet mijn hert zo we Dus moet ick seluer reysen, Om mijn lieueken ouer ze. O Aeole wilt wayen, Neptune gheeft my vloet Om mijn liefken te peyen, Want ick by haer wesen moet. Naest Venus die desse, Gheef ick haer den hoochsten prijs, Ick bid v mijn Princesse Leeft docht na mijn advijs, Cupido met zijnen toortse Ontsteeckt mijn hert gheheel Eylacy lief ic lyde foortse Helpt my uyt mijn ghequel. 