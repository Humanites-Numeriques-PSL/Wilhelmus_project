 IC quam noch gister auont. Voorwaer ic en liege v niet. Daer quam een meisken wter hagen. Si was gecleet gelijc een pagie En was dat niet swaer verdriet Pagie wel lieue pagie Waer is v heer? mi verstaet. Mijn heer heeft mi verlaten Dus moet ic dolen lancx der straten Ick en weet mijns gheenen raet Goeden raet sal ic v gheuen. Laet ons gaen drincken den wijn. Want mi dunct aen v visagie Ghi en zijt gheens heeren pagie En ghi sijt een fier maechdelijn Oft ick een maechdelijn ware Wat leyt daer yemant aen Laet ons te samen gaen wanderen Vanden eenen altotten anderen Wi sullen ghenoechte ontfaen Daer ghinghen si henen sluypen Ghelijck een hoender dief Van daer tot achter die vesten Om vrou venus brant te lesschen Daer creech hem die pagie lief Pagie wel lieue pagie Wi twee wi zijn ghemelt En comt niet meer so laet int doncker Om te spelen met uwen ioncker Oft ghi sout verdienen tghelt Maer die dit liedeken dichte dat was een ionghelinck fijn Hi heuet so wel ghesonghen God schende quade nijders tonghen | Met zijn lieueken inden wijn 