 Alle mijn gepeys doet my so wee, Wie so sal ic clagen mijn verdriet De liefste en acht my niet meer Eylacen wat is my geschiet Ick mach wel segghen het is al om niet Dat ick aldus labuere Dies wil ic singen een vrolijck liet, Verlanghen ghy doet my trueren. Moet ic deruen die liefste mijn, Soo moet ick trueren tot inder doot, Haer eerbaer wesen, haer claer aenschijn, Dat brengt my nu in lijden groot, Helpt my schoon lief wt deser noot En wilt daer my niet in laten. Wat ick vermach schoon Rose root. Dat compt v al te baten Die goede ghestadighe minne draecht Ende daer by wert bedroghen, Voor Gode moet dat zijn gheclaecht, Met twee bewenende Ooghen Men mach wel segghen tis groote pijn Diet minnen niet en can ghelaten Nochtans comt hem al inden armen zijn, Zijn Lief tot zijnder baten. Gaef zy my nu een troostelijck woort, So waer mijn treuren al ghedaen Maer lacen neen zy noch gheen confoort, En can ick van die alderliefste ontfaen, Dat sal my costen menighen traen Mach ic genen troost van haer verweruen Schoon lief wilt my in staden staen Van rou so moet ick anders steruen. Dat goede ghestadighe minnaers zijn, Wacht u van quade tongen, Sy zijn veel arger dan fenijn Dan quade slangen jongen, Want daer dese nyders zijn versaemt Sy en connen niet ghedoghen. Al en doetmen anders niet dant wel betaemt, Sy aensient met valsche Oogen. Dese nyders zijn arger dan fenijn Dese quade valsche clappers tonghen Als zy vreucht aen sien dat doet hen pijn, Sy hebben haest ghesonghen, Ick mach wel segghen met droeuen schijn Ende claghen bouen maten. Daerom so treurt dat Harte mijn, Der nyders valscher daden. Dit is ghedaen om druck verslaen Met cleynder conste so ist begonnen, Ja dit vermaen, wilt wel verstaen. Dit wil ick die minnaers jonnen Planteyt van Ghelt in zijn ghewelt Zijn Lief tot zijnder eruen Vry onghequelt, zijn vreucht versmelt Die liefste moet ik deruen. 