 ULeesch ende bloet comen my nv bestryden En maecken in my swaer tempeest Door v gracie Heere wilt mi verbliden Stort in my uwen Goddelijcken gheest Soo sal ick worden onbeureest Ende niet achten wat my die weerelt doet O Godt beschermpt bewaert my in allen tijden Want v barmherticheyt is eewich goet. Al die mijn vrienden na der weerelt hieten Hebben my ghelaten inder noot Sonder v Herten het soude my verdrieten Want si condempneren my al ter doot Maer wie op v roept en slaet niet bloot Want ghy verhooret hem al metter spoet O God met strael der liefden wilt my door schieten Want v barmherticheyt is eewich goet. Uwe woorden Heere bliuen eewich crachtich Het moet so gheschien want ghy hebbet voorseyt Wie volghen sal uwe weghen warachtich Persecucie moet haerlieden zijn bereyt Ghy gheesselt hem eerst die v best greyt Maer die weerelt dat niet en beuroet O Godt wilt mijns altijts wesen ghedachtich Want v bermherticheyt is eewich goet. So wie zijn cruyce niet en neempt volueerdich Op sinen hals en my wilt volghen naer Die en sal ick my niet houden weerdich Sprack Christus die waerheyt int openbaer Den knecht moet den meester vry sonder vaer Uolghen sou hy ontfanghen gracie soet O Godt mijn tribulatie wilt maken herdich Want v bermherticheyt is eewich goet. Als al die weerelt wesen sal in vruechden Dan sullen Gods kinderen droeuich zijn Het sal die sommige duncken een werck van duechden Dat zij se sullen brenghen in ghepijn Maer Godt can verkeeren in corten termijn Blyschap in rouwe, en druck in vruechden vloet O God wilt helpen ter weerelt den misweechden Want v barmherticheyt is eewich goet. Oorlof valsche weerelt van v so wil ic scheyden En trecken na mijns Uaders lant Wilt ghy Heere ghy muecht my bereyden Mijn hope mijn troost mijn toeuerlaet playsant Ghy hebt verwonnen die weerelt triumphant Doot duyuel helle met alle haer ghebroet O Godt wilt gracie op mijn veruolgers spreyden Want v barmherticheyt is eewich goet. 