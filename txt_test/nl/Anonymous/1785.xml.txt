 HOort alle toe arm ende rijcke Wat cortelinge is gheschiet Van eenen backer noyt dier gelijcke Ghi sult horen dat rechte bediet Die vrou begonst den backer te vraghen Lieue melis mijn reden nv hoort Ghi sijt out ende cranck van daghen Aldus v seluen niet en verstoort Ghy zijt out qualijck condi backen Want v leden staen alte stijf En ghi cont qualijck heffen groote sacken Sprack dat ouerschoone wijf Och wijf ick weets v so grooten danck Dat ghi mi den arbeyt aldus verlaet Hier woont mijn ghebuer heer vranc Die hem van backen so wel verstaet Melis ghinck in alsoe corter vren | Daer zijn ghebuere sadt biden viere Heer vranc ick soude v gaerne hueren Om uwen wille so come ick hier Vranc ghebuer ghi moet weten Helpt doch mijn wijf en weest ghestilt Te backen te budelen en wilt niet vergeten Ghi sult hebben al dat ghi wilt Die knape was cloeck van bedrijue Hi bacte dat vrouken so wel te pas Die vrou sprac wi en sullen ooc niet kijuen. Hem docht dat backen groten arbeyt was. Die knape ghinc dat meel begieten Twee maenden lanc drie oft vier Ten lesten began hem den arbevt te verdrieten En seyde meester ick wil van hier Melis sprac wildi bi mi blijuen Ic sal v verbeteren v huer Neen ic meester om v ronde schijuen Den arbeyt valt mi veel te suer Dat vrouken sprac al om begrepen Vrancke ick sal v beteren alle v huer neen ic vrou uwen bactroch te screpen mijn meester en ic hebbens bey ghenoech Meester ic wil gaen soecken auontuer Ic wil gaen nemen mijnen ganc Aldus wilt mi betalen mijn huer die ic verdient heb vier maenden lanck Melis sprac ic en sal v niet betalen vranc ghi en dient v huer niet wt ghi en cont v vrouwe niet ghepayen daer om sidi een arm druyt Al is dit van eenen backer ghesongen Niemant en sal hem trecken an Hier voor wacht v venus discipules ionge die den arbeyt niet ghedoen en can 