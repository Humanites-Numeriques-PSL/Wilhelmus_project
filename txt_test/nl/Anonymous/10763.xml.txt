 MYn alder liefste broeders goedig O Catholijcken triumphant Weest doch nemmermeer hooghmoedigh Maer gheeft gevangen u verstant, Onder die Schriftuer vayliant Hoort nae mijn Van onse beeldeen breng ic ter hant Hoe datse gheen afgoden en zijn. Int boec Exodi staet geschreven, En maect geen beelden vaet dit bediet Int boeck Leviticus verheven, Aenbidse noch en eertse niet, In boeck dat Deutronomium hiet Mijn woorden smaeckt, Sprac God de Heer tot Moyses siet Dat ghy na my geen beelt en maect. En laet u sinnen niet bedrieghen sprac God en maect geen beelt eenpaer na mijn want ghy sout dat ooc liegen te seggen dat God een mensche waer, Maer Godt heeft hem verschenen claer, Voor Daniel Als een out Man int openbaer, Die Beelden mach men wel. Abram was aen sijn tafel geseten, In Mambres quamen drye Mannen gaen, Moyses heeft het haer vergheten, Te beschrijven in dit exempel saen, By dese drye heeft hy verstaen, Als hy seyt O Heer heb ick gratie ontfaen Die Heylige drye-vuldigheyt. Godt sprack tot Moyses wilt dit vaten maect my een tabernakel jent Na die Figuer sonder laten Die ghy ghesien hebt excellent, Op den bergh Oreb bekent, Heeft hy't ghesien, En die Figuere oock na gheprent Dat Godt hier voomaels schijnt te verbien. Godt sprack tot Moyses sonder sneven In Exodi, verstaet dit wel Ic heb mijn heylige Geest gegeven, Vervult over Beseliel Oliap sal wesen zijn ghesel, Dit verstaet, Dat hy mach conterfeyten wel, Alle Beelden ende cieraet. Die Heere sprack tot Moyses gepresen Op-recht u een Metalen Serpent, Wie dat aen-siet sal worden genesen Die van de Beesten zijn gheschent, Ezechiel heeft na gheprent, Op een steen, Jerusalem met bol-wercken jent, Die hy ghesien hadt groot en cleen. Die H. Geest is neder ghecomen, Als een Duyve hoort dit aen, Ezechiel die heeft vernomen, De Figuere van ses Man, Die ginghen deur Jerusalem van, Cleyn en groot, Die niet gherekent waren dan Die worden daer gheslaghen doot. Godt Adam eens veropenbaerden, Int Paradijs als eenen Man Die Figuere was ooc op der aerden By Cam, Noe, ende Abraham, Joseph oock een Figuer vernam, Als hy sach Dat Son en Maen hem baden aen En elf sterren met gheclach. Ezechiel sagh vier Figueren Een Mensch, Os Leeu, en Arent mee Joannes sag een stadt met mueren, Van den Hemel neder-dalende, Een Beest op climmen uyt der Zee, Petrus sagh ras Een vat aen den hemel dalen ter stee, Dat vol vier-voetige Beesten was. Godt die heeft ons tot alder uren Sijn verholentheyt verclaert Maer meest door beelden en figueren Joannes zijnse gheopenbaert, En seven Candelaers vermaert, Een Enghel meer, Quam van den Hemel al op der Aert Die sprac met luyder stemmen seer. Jacob heeft een figuer vernomen Een Leer uyt den Hemel gheset, Nabuthodonosor sagh veel boomen Pharao die sagh figueren net, Veerthien Ossen voor hem gheset Hier mee ghevoeght Seven magher en seven vet, God heeft al dese figueren gevoeght Vraeght nu God met een hooghmoede En spreect tot hem met woorden roen, Waerom dat hy doch ghebode, Te maken gheene beelden schoon, Of was hem al vergheten doen Sijn eersten ghebiet Als hy Moyses en Salomon, Beveelt te maken Beelden siet. Wanneer als die Schriftuer verheven Van Heydensche afgoden verhaelt Dat wort dan terstont ghedreven Op onse Beelden onghefaelt, Mijn Broeders siet ghy niet dwaelt, In dit ghebodt Godt heeft in een sout-steen beelt ghemaeckt Verandert die Huysvrou van Lot. Zijn alle Beelden nu Afgoden Godt heeft gemaect dan een afgodt waerom heeft Christus ons geboden Te dencken op de Huysvrou van Lot Of geckt hy met sijn eerste ghebodt, Antwoort mijn, Dit is de waerheyt en het slot, Dat onse beelde geen Afgoden zijn. Onse beelden zijn warachtigh, Tekenen van de waerheyt, De heydensche beelden logenachtig, Daerom heeft Godt tot Moyses geseyt, Ghy sult breken wijt en breet Haer beelden quaet, So dat in der eeuwigheyt, Onse beelden niet aen en gaet. Men mach de beelden ooc wel eeren Als David die Arcke heeft gedaen, Hy bedreef jolijt sonder cesseeren Godt heeft het al ten besten verstaen Osae raecten die Arcke des Heeren aen Ongheroepen vloot daerom most hy hoort mijn vermaen Oock sterven den bitteren doot. Men mach die beelden wel omdraghen. So ons die Schriftuere verclaert Godt gheboot Josue seven daghen, De Arck te draghen onvervaert, Om de Stadt van Jericho vermaert, Heeft hy't ghedaen Die mueren vielen van selfs ter aert, Die langhe tijden hadden ghestaen. Men mach de Keerden wel opsteken Voor onse beelden met verstant, Godt geboot Moyses onbesweken, Siet dat ghy altijt een vyere brant, Voor de Chirubinnen triumphant, Dit is ghewis, En voor den Arcke des Heeren samblant, So dat het gheen Afgoderij is. Of u yemant wilde leeren, Die oude wet en raeckt ons niet, Antwoort hem sonder cesseeren Dat Godt Moyses al sulcx gebiet, David d'Afgoden eerden niet Wilt dit verstaen, Al eerden hy de Arcke siet, Sonder geboden van Godt gedaen. Broeders dit is u gheschoncken, Wt rechter liefden excelent, Godt wilt u herten al ontfoncken Dat ghy de waerheydt wel bekent, Meught houden in u hart geprent, Bidt voor mijn, Dat ick mach blijven ongheschent, Van alle hovaerdigh fenijn. 