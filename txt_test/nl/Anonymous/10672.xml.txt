 MOet ic altijt treuren sonder ophouden Om een dien ick bemin, Boven der natueren ben ic vol rouwen Van liefden ick ontsin, Ten zy, dat ghy // Lief wt jonste my Geeft troosts gewin, of ick sterf heel om dy. Reyn suyver imagie // laet v verdrieten Mijn lijden sonder ent, Op dat ick eens couragie, nu mach genieten Voor al dit swaer torment, Gheen schat, weet dat, wien ick liever hat Dan v lief jent, Dien ick oyt om troost bat. Als alle minnaren, in vreuchden leven Soo treur ick desolaet, Lief alle welvaren, cont ghy my gheven Met een woort delicaet Dus drae, seght jae, Eer ick heel vergae. In lijden quaet, ick bidd' v om ghenae. Jonste wilt betoogen, door lijdsaemheden Reyn suyver diamant, V clare bruyn ooghen, V eerbaer zeden Doen dat my t'hart dus brandt, V ganck, en v sanck, En v Borstkens blanck Houden t'verstant, van my heel in bedwanc. Aenmerckt Princesse, v dienaers jonste Die des doots droefheyt smaeckt Als een maistresse, door des woorts conste Van jae, hem ghesont maeckt, Dies doet, hem goet, Die zijn harte bloet En in liefde blaeckt, Ontfangt dit Lief tot een groet. 