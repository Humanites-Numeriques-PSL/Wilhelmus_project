 OVerpeynsen bedroeft het hart van binnen Ghestadich ghepeyns laet my gheen troost ghewinnen Nacht ende dach blijf ick by v ghestadich Die my verquick wt liefden soet ghenadich Ghy zijt alleen die mijn smart can ghenesen Niet meer en sal liever int harte wesen. Als t'hart beswijckt door liefde menigherhande Den gheest verheucht, den vreucht wt Venus bande Zeer amoureus ghedaelt wt shemels troone In eerbaerheyt spant sy der vrouwen croone Die liefd' verwint, Rethorijca moetse prijsen Ick sal haer deucht, trou en eer bewijsen. Int hart alleen zijt ghy Princes vercoren Weest heus en trou, hy heeft v trou ghesworen Spijt nijders quaet, die altijt quaet hantieren Peyst die Fortuyn, sy can wel haest verkeeren Elc een zijn tijt, so lang men leeft op aerden Rijckdom voor lieft, acht ick van gheender waerden. 