 Esaie den Propheten dit geschach, Dat hy in Gheest den Heere sitten sach, Op eenen hoogen throon, in claren glans, Synes cleedes Soom den Chor veruullet gans, Daer stonden twee Seraph by hem daer an, Ses vlueghelen sach hy een yeglijck an, Met twee verborgen sy haer aenschijn claer, Met twee bedecten sy haer voeten gaer, En met den andern twee vloghen sy vrij, Gheen ander riepen sy met groot geschreij, Heylich is Godt, den Heere Zebaoth. Heylich is Godt, den Heere Zebaoth. Heylich is Godt, den Heere Zebaoth. Sijn eer die gantsche werelt veruult heeft, Van den geschrey Dorpel, en Balcke beeft, Dat huys ooc daer, Vol Roock en Neuel waer. 