 WAer ick verblijt, ick deed na raet, Tot Gods lof soude ick singhen, Van 'smenschen leven, en sijn staet De oorsaeck van alle dinghen. Godt heeft in sijn behaghen wijs, De Mensch na sijn beelt gheschapen, En heeft hem in dat Paradijs, So wonderlijck doen slapen. Die voort quam als een bloemken jent Schoon in sijn eyghen behaghen, Verviel in droefheyt en ellent, Al van't begin sijner daghen. Niet langh dat hy in eeren was, Sijn schoonheyt heeft hy vergheten Wanneer hy smaeckten op dat pas Den boom van goet en quaet te weten. Dat ons dit elck een me gheschiet Dat moghen wy daer aen proeven Misdoen baert angst (also men siet) De zonde doet 'thert bedroeven. De werelts eer, en d'ydelheyt Beweeght so dick 'thert van binnen Te leven na wellustigheyt, 'tGhenoegh doen van de vijf sinnen Tghemoed dat werdt hier afbedroeft, Want tis hier vast aenghebonden, Alst vleysch de wellust heeft gheproeft, Gheworden is slaef der zonden. Wellusticheyt is meest gheacht, Daer nu veel zijn toe gheneghen, Maer 'tloon daer van neemt int gedacht Is 'tschadelijckste vercreghen. Tot quaet gheneghen soo subijt, En van veel doornen ghesteken, Ist Menschen leven niet dan strijdt, Verlast met soo veel ghebreken. Dit Lichaem is een Esel traegh Ghebonden, wilt dat los maken, Met u ghemoedt by nacht by daegh, Climt op om Godt daer te smaken. Soeckt Godt te smaken int ghemoet, Begint vry nae u vermoghen, Tsal u vermaken alsoo soet, Soo werdy hier niet bedroghen. Tot Godt u keert, van binnen leert, Laet u de reden gheleyden, V rust vermeert, die ghy begeert, Wilt u tot deughden bereyden. V ziel schiep Godt alleen soo schoon, Nae sijn Beeldt ende ghelijcken, Om hem te kennen in den throon, Te loven int Hemelrijcken. Prince den ouden Adam snoot, Voor al wilt die laten sterven, Eph.4.23 Soo suldy nae door Christus doot, Glory en salicheyt verwerven. 