 Ic en wil die werlt achten niet ende dienen god in trouwen hi sal ons loenen nae deser tyt ende geuen ons grote vroude Laet ons niet trueren in geenre noet wy willens gade betrouwen hi heeft geleden den bitteren doet om hem wil ickes my holden Och Maria bidt voer ons want gi syt al vol trouwen dat ic nae deser corter tyt gades aensichte moet aenschouwen Och mochte ic noch den dach geleuen ten eynde van desen jaren dat ic die gracie gades vercrege soe en waer my geen dinck sware Och hemelsche vrouwe gaet my niet af maria staet my in staeden an v steet waerlic alle myn troest ic rope aen v genaede Als ic mit gade verenighet byn soe gaedet nae mynen begeren my sal soe wal te moede syn my en mach dan nyemant deren Nv is myn hert soe seer verblyt dat ic mit gade sal wesen ende syns gebrucken ewelic al in syn ewige leuen 