 CHristen zielen, wilt oprijsen, Maeckt u inden gheest bereyt. Om Xauerius te prijsen, In wien Godes Majesteyt Soo veel wercken gaet bewijsen: Dus met vreught' sijn lof verbreyt. India wist niet te spreken Van haer Schepper ende Godt, En Iapan lagh heel besweken, Satan hadde het in't ghebodt, Als Godts knecht daer quam ghestreecken En bestreedt het helsche slodt. Vader seght, ick moet u vraghen, Als ghy dit groot werck bestaet Om den duyvel te verjaghen; Waer op dat ghy u verlaet; Hebdy ruyters knecht, oft waghen, Die u komen mach te baet? Coninghen soo groot van machte, Landen soo wijt uyt ghespreyt, En de all' met al haer krachte Schijnt al tot den strijdt bereydt Soo een crijschman staet op wachte. Seght, wat hulpe ghy verbeydt? Een alleen heel arm van goede Gaet bestrijden sulck een Rijck, Onversaeght en groot van moede: Waer vant yemant sijns ghelijck? Maer die Godt heeft ten behoede, Brenght sijn vyandt licht in strick. Wie heeft soo veel lants deurloopen Als Xauerius bekeert? Savonts was hy moed' van doopen Dien hy Godts wil had gheleert, En steld' daer den Hemel open, Waer eerst Satan was ghe-eert. Dooden nae den vleesch ghestorven Deed' hy opstaen vander doot, En noch heeft hy meer verworven Veel miraculen in noot: Sondaers in boosheyt bedorven, Trock hy tot Godts liefde groot. Vader by u wonder daden, Die ghy daghelijckx bethoont Vocht noch een deur Gods ghenaden Maeckt dat Godt mijn ziel bewoont Laet gheen sonde my meer schaden, Dat ick met u sy ghekroont. 