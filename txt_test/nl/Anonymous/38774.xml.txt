 DAt Iaer is langher als den Dagh Wie in Godt wil verblijen, Die siet hoe weynigh hy vermach, Sonder Heer Iesus lijen. Soo wie hem wil verheughen reyn, Al in sijn hert van binnen, Die singht van Godt 'tlevens Fonteyn, Soo sal hy wel beginnen. Dat hem alleen verblijden sal Want hier wordt niet ghevonden, dan groote droefheyt over al, door ydelheyt en zonden. Soo wie hem wil vermaken soet, Van liefd en deught te singhen, Die siet wat ons de liefd' al doet, Sijn Geest sal hem ontspringhen. In liefd, in deught, in danckbaerheyt Soo sal sijn Geest opclimmen, diens crachten hier me zijn bereydt, Ghelijck die Seraphinnen. Die soo in Gods behaghen staen, Voor sijn aenschijn verneeren, Wat Godt doet is hen aenghenaem, Zijn wil is haer begeeren. Gods licht heeft haer doorschenen claer Gods glory sy ghenieten, In Godt zijn sy vereenight daer, daer sy in weder vlieten. Een vrolijck wesen zonder wil, Waer in sy Godt behaghen, Vertoonen sy Godt alsoo stil, daer sy't hem al opdraghen. Haer glory ende saligheyt, En al dat weder wielen, Haer Croonen voor hem neer gheleyt, Beweeght de reyne zielen. Daer in dat Godt gheschapen heeft Sijn Beeldt, hem te ghelijcken, Sijn Geest hy geeft die in hem leeft, Die deught door liefd' doet blijcken. 'tBeeldt in der zielen crachten is, In deught hem te ghelijcken, Dat is niet in ons macht ghewis, Maer in ons selfs 'tontwijcken. Princen vergeeft my dit ghedicht, Dat ick dus heb ghesonghen, En bidt Godt dat hy my verlicht Ick ben daertoe ghedronghen. 