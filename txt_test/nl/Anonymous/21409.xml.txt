 GHeeft my te kennen, och lief vercooren Ghy die inwendich mijn siele bemindt Waer ghy doch weydet, in dijn tresooren Maect my volstandich tot dy ghesindt Het beest met haer priesters ons ouerwindt Al die sy vindt Doet sy vermoorden met tormenten groot Tghewelt der vercoornen, is hier de doot. Anders en isser doch niet voorschreuen Dijn alderliefste, dan druck en verdriet Daeromme o kinders en wilt niet sneuen Loeft zijnen name, hoet oock gheschiet Tsy branden oft drincken, en achtet al niet Dijn aenscijn biet Uoor al haer dreyghen en hebt gheenen vaer Hy is ons steenrootse, en vasten pilaer. Gelijck als schaepkens ter slach waert trecken Sijn wy gheschict, ter doot beswaert De wijsen der werelt, ons nv beghecken Om dat wy in Christo zijn nieu verclaert Sy bruycken aen ons haren valschen aert Tquaet openbaert So sy aen Abels bloet begonnen eest Tquaet saet ghesaeyt, schiet noch zijnen keest. Men sietse veruullen haers vaders maten Doort storten der rechtueerdighen bloet Sy briesschen bloetgierich, in hoecken in straten En zuypen dbloet der onnooselen goet Sy loopen heel droncke als honden verwoet Inborstich ghemoet Och lief op dy, en dijn vriendinne reyn Maer so ist den wille dijns Uaders certeyn. Sy roepen, clincken, verwaten en bannen Als valsche verleyders sy ons versmaen Wy worden ghecoort, verworcht, ghespannen Met grooter schande, noyt sulck aengaen Wy dulden, wy lijden met menighen traen Druckich belaen Alder menschen verworpsel zijn wy gheacht Wel hem die nv trueren, maer wee die lacht. Ghelijck ghy dijn cruyce hebt ghedreghen Uersmaet allendich, vol alder torment So moeten wy volghen, in alle weghen Het cruyce onderworpen tot inden ent Met vuysten gheslaghen, lantloopers bekent Ghescholden gheschent Maer haer versmaetheyt, ancxt en druck ontwuecht Uerwachten wi lieuer dan al swerelts vruecht O Princelick lief wilt ons verstercken Door dijns gheests crachten, in alder tijt Dat wy in al haer tyrannighe wercken Cloecksinnich ouden hier onsen strijt Wy verwachten een beter, dats deewich iolijt Daer elck verblijt So ghy beloeft hebt dijn vercoren vry Want daer ghy zijt, wildy dat v liefste sy. 