 Ras seuenthien Provencen Stelt v nu op de voet: Treckt de coemste des Princen Vriendelick te gemoet: Stelt v met zijn Banieren, Elck als een trouwe man, doet helpen verlogieren Duckdalue den Tyran. Hy en coemt v niet verderuen, dit trouwelicken ghelooft: maer v wederom te eruen, Jn dat v us berooft Te goede den Coninck van Spaengien doet vrymoedich hem bystant, den Prince van Oraengien Als zijnen Luytenant. Sijn Trommelen en Trompetten Bringhen v gheen dangier, Ten is maer om versetten Duckdalue den Bloetghier: Spijt Ruyters en Soldaten die den Prince benijdt, Hun schade sal v baten, Hy moet ten Lande wt. Al hoordy veel allarmen Hier ende daer gheschien, Hy doetet wt een ontfermen Ouer v Landt en Lien: V dient stercke Purgacy, Ende sulcken bitter cruyt, Op dat ghy de Spaensche Nacy Wt uwen Lande sluyt. Vlissinghen heeft so begonnen Te spelen sulcken dans, Daer met heuet ghewonnen Recht der Laurieren Crans: Hollant wilder aen waghen Alle zijn principael, Laet dit werck behaghen Ghy Landen generael. Ten is om gheen pillagie Van Vrienden, Landt, en Ste: Doch de groote couragie Des Grauen van Lume, De Graue van Nassouwe Dat reyn vroom Edel bloet, Wilt niet dat men yemant benouwe Aen zijn eere, lijf oft goet. Schickt v boose Rebellen Die t Lants weluaert benijdt, Des Antechrists ghesellen, Die de waerheyt bestrijdt, Gods woort en wet versmaders, Ja zijnen heylighen Throon, Ghy sult als Landtverraders Noch crijghen uwen loon. Krijslieden wilt v oprusten, Jn Godt bestaet v cracht, Strijdt Ridderlick met lusten, Op Storm, slach ende Wacht, Voor Gods woort, ende t Lants Rechten, Met een verbonde schult, Den Solt der vromer Lansknechten Ghylieden ontfanghen sult. Wilt sweert noch spiessen sparen Soo Babel heeft ghedaen, Ouer Gods trouwe Dienaren, Laet haer den loon ontfaen: Den Voghelen wilt Maeltijt coken Al van der Hoeren vleysch, Dat bloet sal worden ghewroken Al na der Schriftueren heysch. Prinslicke Godt ghepresen, V volck Victory gheeft, Dat haer werde bewesen Dat ghy regeert en leeft: Want sy na v Woort haken Met herten seer benout Tot dat ghy in allen saken Den lof end prijs behout. 