 ADieu solaes en melodijen snel Daer ick der vruechden rel In schiep door dans en spel Adieu daer wijlent vruecht plach te syne Adieu mijn alder vernaemste wel Nv moet al ons voortstel Uerkeeren in ghequel Door Babels dienaers valsch van schijne Die mijn bloet soecken ten desen termijne Te storten met pijne, om Christus woort Adieu mijn broeders hoort Draecht altijt goet accoort Adieu goet en eere, en weerlick vermijden fijn Om een lieuer lief, moet nv ghescheyden zijn. Om een lieuer lief moet ick voorwaer Loopen so hier so daer Beancxst met druck en vaer Als een misdader quaet van manieren Maer so Moses koos openbaer Lieuer in droefheyt swaer Met Gods kinders eenpaer Dan inder weerelt solaes thantieren Tis my een vruecht al dees dangieren Met zijn Princhieren, eens tsyne ghetelt Want trijcke Gods ghestelt Uoorwaer dat lijdt ghewelt Al ist wat lastich en in daerbeyden pijn Om een lieuer lief moet nv ghescheyden zijn. Al valt my tscheyden wreet en onghier Uan tsweerelts blijschap fier Door veruolghinghe buytenthier Ick achts al kleene, dien druck en lijden Want tsweerelts vruecht die sietmen schier Uergaen heel met dangier Haren loon is thelsche vier Sal ick dan in haer solaes verblijden Al moet ick als Abraham sonder vermijden Aen alle zijden, vluchten mijns vaders lant God is mijn onderstant Die sal my stercken want Die in hem hopen, wilt hy gheleyden fijn Om een lieuer lief, moet nv ghescheyden zijn. Adieu mijn vader en moeder bekent U doch tot trooste went In Gods woort excellent Weest kloeck ghemoet, en wilt niet trueren Adieu mijn broeders en susters gent Schaft wijsheyt totten ent En vreest gheen nijders blent Adieu mijn vrienden adieu ghebueren Adieu nv late ick al sweerelts kueren In alder vren, adieu solaes en vruecht Adieu schoon ionghe iuecht Die smenschen sin verhuecht Daer ick in schiep mijns herten geweyden fijn Om een lieuer lief moet nv ghescheyden zijn. Prince liefde dit bedrijuen doet Want als ick oueruloet Schaffe op Gods liefde goet Hoe hijt met Christum ons al heeft ghegeuen Dan segghe ick inwendich als Paulus soet Met eenen kloecken moet Druck sweert noch teghenspoet Mach ons scheyden van Gods liefde verheuen O broeders bidt voor my hier in dit leuen Dat ick sonder sneuen, voleynden mach den strijt Want om der waerheyt wijt So koemt al desen nijt Dies seg ick adieu, tis wel tghereyden mijn Om een lieuer lief, moet nv ghescheyden zijn. 