 EYlaes mijn hert, lijdt deur smert Der wreede minne, veel swaer gequel Maer een ioncvrouwe, can my uyt rouwe En swaer benouwe, haest helpen wel. Sint dat sy boot, met vreughde groot, My haer seer over soet aenschijn Werden mijn sinnen, om vreughts gewinnen Tot haer door ’t minnen, genegen fijn. Haer wangen ront, en haren mont Lieflijck bloet verwigh als een roos, sijn meest doorsake, aenhoort mijn sprake Dat ick dus blake, heel troosteloos. Haer borstkens wit, en boven dit Haer hayrken schoon, haer hooft verciert Gelijck een croone, ‘k weet geen so schoone, Als dees persoone, wel ghemaniert. O Cupido, hoe hebdy soo My gantsch ghestelt in haer ghebiet, Als sy mijn clachten, met snoo gedachten Dus gaet verachten, en van my vliet. Raeckt haer oock met, u schichten net, Int herte op dat sy oock mach Behulpich wesen, ende ghenesen Die nu mits vreesen, sterft dach en nacht Laet dits mijn bed, dees maeght in sted Van wreetheyt te toonen voordaen My eens ontfermen, in haer armen Soo sal mijn karmen, t’eer zijn ghedaen. 