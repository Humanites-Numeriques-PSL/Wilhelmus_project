 Och heer oft si mi waer Al tot mijn wederpaer So waer ic sonder vaer Si is mijns herten greyn Den nacht dunct mi een iaer dus suchte ic dicwils swaer Het soude wel wesen maer Het gebreect aen haer alleyn Si is mijn lief certeyn In spijt commer oft dyen Haer wesen is so reyn Mocht alle dinc zijn claer dat ic mocht crijghen haer daer boocht mijn herte naer God weet wel wie ic meyn Fortuyn nv keert v radt Van droefheyt ben ick mat Keert doch aen een ander blat. dwelc mi mach wesen goet. Ic trede den seluen padt Ic bade in trueren badt Ic ben mijns leuens sadt Ic verteer mijns herten bloet Om dat ic deruen moet Haer aenschijn is so soet Si en is niet diet mi doet Ic en noeme v niemant plat. Die waer om is dat Ic moet verbeyden wat Na ebbe so coemt die vloet Princersse die mi hout Geuanghen so menichfout Ten is niet al haer schout Want ghi mi vrientschap gant V deruen mi seer rout Ic beminne v bouen gout Mer fortuine mi verdout Al waer ic haer viant dus blijue ic inden brant Al om mijn liefken playsant Ic knaghe den droeuen cant. therte is mi seer dicwil cout Mer den moet is noch stout den geest ooc niet en flaut. Soot blijct na mijn verstant 