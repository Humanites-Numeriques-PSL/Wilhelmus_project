 DIe Fonteyn is ontsloten, Die langhe tijt heeft toeghestaen So wie met lieft doorschoten, Hier dorstigh is, die mach daer gaen Hy roept comt al, comt al tot mijn So wie met zonden is belaen Ick sal u wesen medecijn, Ist dat ghy comt voor mijn aenschijn, Die hongher en dorst heeft sal ic versaen. Dit sprack Christus verheven Sijn woort blijft in der eeuwigheyt Comt wilt hem glory gheven, En tot sijn toe-comst sijn bereyt, Hy comt seer haest die ons bemint, Als hy ons selven heeft gheseyt, Tis nu den tijt, met my begint Al eer dat ons de doodt verslint, Daer niet is dan droefheyt, waerdig beschreyt. Tot die Fonteyn wilt loopen, Hy is so soet, is heel ontdaen, Met armen staet hy open Wie tot hem comt sal hy ontfaen comt hier mijn lief, comt hier mijn schoon Dus roept hy ons van minnen aen, Daer boven sittend in den throon In glory schoon, der sielen loon Die hen hier schouwen aen, hoort dit vermaen. So wie beswaert met zonden, En na begheert te sijn verblijt, Die gaet tot Iesus wonden, Voor ons gheopent also wijt, Sijn brant der liefden is so groot, Die hy tot ons heeft in der tijdt Waer door hy storf so swaren doot, Hanghende aen dat cruyce bloot, Sijn naem ghebenedijt, wie ghy sijt. 