 TReurt nu met my wilt droevich wesen Ghy die de liefd' plant in't ghedacht, Want eenen strijdt is op gheresen, Onder het Goddelijck gheslacht, Elck wou dat hy de meeste waer gheacht Om te regeeren op der Aerden, Dies ginghen sy eenen krijch aenvaerden, En wilden toonen elck haer macht. Venus die riep de jeucht te samen Haer by te staen met rijpen raet, Maer Pluto en Mammon die quamen Met d'oude grijsen opstinaet, D'oude clappeyen fel end' quaet Heeft hy al op zijn zijd' ghecreghen, Dies hebben sy Venus versleghen, Ende ghemaeckt heel desolaet. Cupido is juyst doorschoten, Venus doorwondt heel tot der doot, En Pallas leyt neder ghestooten, Dapper ghequest in grooter noot, Mercurius van cracht seer groot Is met Apollo doot ghebleven, Die Muysen zijn al wech ghedreven, En als verbaest voor dit volck vloot. Pluto die moet ons nu regeeren En Mammon snoot tot ons verdriet, Invidia weert om blameren Sit nu in eer soo men wel siet, Die minnaers groot onrecht gheschiet Door dese oud' en quade fielen, Die reyne liefde heel vernielen Verdrucken en brenghen te niet. D'oprechte liefde is gantsch verdreven, Cloeckheyt, verstant is niet gheeert Schat en ghelt moet hem doen verheven Die in't houwelijck te gaen begheert, Quaet raet, en onverstandt regeert By dees schoon ende aerdtsche Goddinnen Die wel nae haer sin souden minnen, Maer haet en nijt haer sulcx afkeert. Bemint, besint, t'mach v niet baten Liefde en acht men niet een mijt, Dies v verblijt Plutoos Landtsaten Die met het ghelt wel begaeft zijt, Maer die met jonste conste vrijt, Vliet ghy van hier ghy en sult niet vanghen, T'ghelt s'weerelts eer moet men aenhangen Dies ghy v moeyten vry vermijt. 