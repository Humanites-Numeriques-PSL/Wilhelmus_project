 SIjt nu verheucht weest rustich En vrolijck van ghemoet, Ick min een Meysken lustich, Schoon en vry // van aenschijn bly, Van spraeck en wesen soet. Als ick haer mach aenschouwen Soo is mijn hart verheucht, Ick seg adieu veel rouwen T'verlicht het hert, van pijn en smert In mijne jonghe jeucht. Sy is nu in mijn armen Ick cus haer rooder mondt, Mocht ick haer eens verwarmen Dees waerde vrou // op eer en trou Mijn hert sou zijn ghesont. Dat nu noch niet wil wesen Can sy my gunnen haest, Mijn druck mach sy ghenesen Met fier ghelaet, en soete praet Dus ben ick niet verbaest. Princen wilt vrolijck leven En drinckt den coelen Wijn, Als sy my troost wil gheven Die ick bemin // met hart en sin, Die liefste sal sy zijn. 