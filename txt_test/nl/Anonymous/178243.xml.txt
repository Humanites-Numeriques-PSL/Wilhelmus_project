 Comt en laet ons gaen, Den groenen Mey in draghen, Daer den Pellicaen, Iesus op heeft gherust, En veur ons voldaen, Na sijn goet wel behaghen Onse sonden saen, Deur sijn bloet wtgheblust. Na desen Meyboom Hadt Christus grooten lust, Om dat hy brenghen sou te niet, Die Euam deur den boom verriet. Triumphe en accoort, Brenght desen Meyboom voort. En wort niet vermoeyt Van desen Mey ghepresen, Want uyt hem soo vloeyt Alle ghenuchte soet. Lieffelijck hy bloeyt Van bloemkens uytghelesen, Want hy is besproeyt Met Christus dierbaer bloet. Laet ons glorieren In desen Meyboom goet, Die veur ons is victorieus, Van crachten is seer glorieus. Triumph en accoort, Brenght desen Meyboom voort. Desen Mey playsant, Als heden is ghevonden, Met eere triumphant, Binnen Roomen ghebracht, Hy is een seker pant, Van vergiffenis der sonden, Om Ioden tot een schant, Die hem hebben veracht. Veel verscheyde deughden Hewft desen Mey ghebracht. Die desen Mey wel draghen wil, Moet wesen sonder claghen stil. Triumphe en accoort, Brenght desen Meyboom voort. Prince al ghemeyn Laet ons nu contempleren, Inden Meyboom reyn, Daer is ons salicheydt; Hy is den wech certeyn Daermen deur moet passeren, In het hemels pleyn, â€˜Twelck Christus heeft bereydt, Tot de dore des levens, Anders gheen pat en leydt, Dan deur het Cruys ons Heeren saen, Daer hy ons heeft deur leeren gaen. Triumphe en accoort, Brenght desen Meyboom voort. 