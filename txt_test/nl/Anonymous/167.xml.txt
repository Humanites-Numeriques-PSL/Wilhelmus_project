 Mocht ick eens troost ontfanghen, Deur v met soet verlanghen, Mijn pijn en swaer verstranghen Sult ghy gants doen cesseren, Wilt alle valsche Slanghen Die welcke gaen haer gangen Aen v niet laten hanghen Maer wiltse van v keeren, Want zy nv rechte voort Niet soecken dan discoort Ick wou dat haer die moort Sou slaen sonder confoort So souden wy vermeren, Die nyders gaen verteren, Ende alle vreucht hanteren Met een so soet accoort. Wilt ghy my niet ghenesen Mijn Hart bevanghen met vresen, So sal ick cort na desen Den Doot nv moeten smaecken Want v reyn eerbaer wesen Dat moet werden ghepresen, Twelck ick heb wtghelesen So sou ick daer aen gheraken, Ghy zijt Nacht ende Dach Altijt in mijn ghedacht Och had ick doch verpacht, Vrou Venus grote macht So sou ick v ghenaken, Nae niemant anders haken Dus wilt mijn toch niet laecken Want ick van Liefde versmacht Mach ick niet deerlick claghen, Dat ick het pack moet draghen Het sal mijn Harte deurknaghen, Wilse mijn niet verhooren Quam ick in haer behaghen By nacht en oock by daghen So sou ick vreucht ghewaghen Maer pijn doet mijn versmoren, Tis my so grote pijn Dat ick van haer moet zijn Van v reyn claer anschijn, Deurstraelt het Harte mijn Ghy wetet Lief te vooren, Dat ick sal zijn verlooren Want ghy met scherpe Sporen Deursteeckt het Harte van mijn. Princesse Lief verheuen Gunt my nv doch het leuen Want niemant cant my gheuen Dan ghy tot deser stonden, Tot v werd ick ghedreuen Deurkeruen ende deur beuen, Laet my doch niet sneuen. Maer heelt mijn diepe wonden Aenhoort toch mijn gheween Weest niet ghelijck een steen, Want ick nu anders gheen Al in mijn harte meen, Dan v hoort mijn vermonden Aen v blijf ick verbonden, En ghy hebt my verslonden En breect mijn harte ontween. 