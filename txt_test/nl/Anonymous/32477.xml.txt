 OM Beters wil uyt MIN, Ick een nieuwt Liet begin, Als vanden Boeck onder de Tyteloos Tot Loff en Eer der Purper Roode ROOS, Die in dees tyden aen ons jeught, Gegevē heeft eē Boeckxken vol van vreught Vol Minne-Voncken, Herders Sanghen soet, Dat onse jeught uyt MIN verblijdē doet. Vol MIN is het begin Hoe datmen sijn Vrindin, Met dinst tot Liefd'verwecken moet een Maeght Die onse jeught tot echte deel behaeght Hoe dat een teere Maeght den Vrint Met wederminne die haer dient bemint Om soo te komē tot den MINNEN lust, Onder gelieven is de volle rust. Het Tweede Herders Sanck, Begrypt met soeten klanck, Hoe Herders vryden met hun Herderin, Door sanck hun wecken tot de wedermin Het derden, hoe der Goden MIN, Hun tot der aert treckt by een Bos-Goddin En wort eē Nymph bemint van haerē vrint Dat m'in den Hemel van gelijcken mint Het vierden ons sal sijn, Verweckxsel tot den wyn, Want eenē dronck na t'singhē ons verheught Den wyn en sanck, sijn voor de jonge jeught De Boerticheden vol genucht, Besluyten 't Boeckxken met een Boereklucht Het is vol kluchten ende vrolijck heyt Den droêven geest, door 'tsingen hem verblijt Van Boeck en Tyteloos, Sy Loff de Purper Roos, Hooft Rethorycke Kaemer van Brabant, Gesongen van hem die den bant vermant Loff met 't beghinsel van het Jaer, Sy u Lieff-hebbers t'saemen altegaer, Mits mē door u soo soeten Boeckxkē heeft Dat uwe Kaemer langh in MINNE leeft 