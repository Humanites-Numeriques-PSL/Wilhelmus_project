 ACh Heer hoe sietmen der Heydenen goden Op schouderen dragen, al om int lant Bels papen leeren, en bieden met geboden Men salse eeren, als goden playsant Waer door nv wort verduystert te hant Den wech des leuens in alder vren Met ghewelt sy tvolck tot haren dienste noden Och Heere sal dit noch langhe dueren. Sy verchieren die grauen der ouder Propheten En snijden beelden na dwesen van lien Die doen sy vereeren, ghelijck elck mag weten Met gout met siluer, noyt booser gheschien Daer vooren (als God) sy buyghen haer knien Die nochtans stom zijn om spreken te leeren O wonderlick werck, seer wreet en onghemeten Nv sietmen de dooden, de doot vereeren. Ueruloeckt zijn sy, en met haer diese maken En diese aenbeden om hulpe oft raet Uan God ghehaet, zijn sy in dese saken Den maker en tbeeldt, oock afgrijselick quaet Sy sullen te samen int eewich verwaet Ueel straffinghe en pijne lijden O dwalenden hoop, wilt eenmael recht op waken Siet hoe v herders dy leen bezijden. O verblinde sinnen, die v so laet verleyden Door sduyuels vonden, en smenschen opsedt En coemt in moetheyt v redene verbreyden Tot die gheen siele heeft, noch roerende ledt Ghy maect metten dooden een ydel vermet En soect ghesontheyt tot ws ghenesen Aen houten, aen steenen, die sy daer toe bereyden Is dat niet wel eens duyuels wesen. Sy zijn van niet, wie can haer tleuen geuen Ia die haer maken zijn wint en stof Ydel en boos, te samen in desen leuen Dat tuyghen selue haer werckmeesters grof Sy hooren, noch sien, noch gheuen gheen lof Sy blijuen so sy eerstmael waren Sy moeten tot schande vergaen, die haer aencleuen Want tloon der afgoden, is thelsch beswaren Wildy ghelijcken den Heere alder virtuyten Ghy aderen ghebroetsel, by siluer of gout Daer alle hemels niet en connen besluyten Noch oock begrijpen zijn heerlicheyt stout Ghy maectse tot Godes spijte van hout En tot eenen valstrick alder creatueren O wee v, en wee, ghy veruloecte spruyten Wat naect v droefheyt, en eewich trueren. Uliet dit geslachte, ghy Princelicke sinnen Schout haer ghemeynschap, vreest sulc fenijn Ontspringt den slaep, tis tijt wilt nv beginnen Merct uwe weghen, oft sy recht zijn Ghelooft gheen menschen, noch schoonen schijn Na dwoort des Heeren richt v ganghen Want niemant is beloeft, leuen noch ouerwinnen Dan den die Christum alleene aen hanghen. 