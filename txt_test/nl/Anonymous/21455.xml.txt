 HOort toe alle Christen broeders fijn Uaet mijn vermonden Uerblijt v en wilt niet meer truerich zijn De doot die is verslonden Want Christus door zijn lijden groot Heeft ons gheholpen wter noot Wan des duyuels verseeren Wt zijnder ghenaden heeft hy ons beurijt Dus loeft ende danct altijt Den Heere der Heeren. Rijst wt den slaep den nacht is voorby Die daer rust in sonden Keert v tot God so wert ghy vrij Uan uwen last ontbonden Legt af dijn boose wercken quaet En volcht voort na der schriftueren raet Wilt God altijt prijsen Om dat hy v dien tijt heeft ghespaert Doen ghy noch leuende waert Na de Heydenscher wijsen. Uliedt die vleeschelicke lusten nv Die teghen den Gheest vechten Hebt van alle boosheyt eenen grou Wilt wesen Christus knechten Want diet om hem niet al en verlaet Huys, acker alst gheschreuen staet Ia zijn eyghen leuen. Die en is niet weert dat hy soude sien So groote vruecht by dien Die ons God wil gheuen. Die nv wil beeruen Gods rijcke soet Hy moet hier al verlaten En sweerelts lusten onder de voet Treden die niet en baten Want alle datmen ter weerelt siet Is lust der ooghen en anders niet Ende hooghen moet der goede Dese sullen alle ghelijck hoy vergaen Dus wiltse al versmaen En doet als die vroede. En soeckt gheen hulpe noch salicheyt Dan alleen aen Christum ghepresen Hy is den wech die totten Uader leyt Door hem zijn wy alle ghenesen Want hy heeft gheheel des vyants macht Met zijn lijden tonder ghebracht Nu hebben wy vrede Door Christum die is ons Aduocaet En voor den Uader staet In shemels stede. Prince God Heer en koninck fier Wilt v ledekens nv stercken In uwer waerheyt o hoochste Princier Uwen gheest laet nv wercken In ons herte opperste regent En maeckt ons uwen gheest bekent To sullen wy recht louen U die daer voedt al dat daer leeft Dus elck lof ende eere gheeft Den Heere hier bouen. 