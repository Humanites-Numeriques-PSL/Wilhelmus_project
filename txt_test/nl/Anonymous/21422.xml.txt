 GHy Christelicke schare Wilt v in God verblijden Sonder vermijden Ons ghenaect eenen soeten tijt Met desen niewen Iare So wilt nv vromelick strijden Aen alle zijden, so zijn wy nv beurijt Dus schept doch nv iolijt Hier in dit aertsche crijt Ons is doch nv gheboren Den Heere ghebenedijt Hy is die voor ons strijt Al heues die viant spijt. Wt rechter liefde ient Heeft ons den Uader ghegheuen Sijnen soon verheuen Daer door wy hebben ontfaen Een blijschap excelent Daer langhe af is gheschreuen Waer door wy int leuen, vanden doot zijn op ghestaen Hy is die rechte baen Al die door hem in gaen Die sullen salich wesen Hy heeft voor ons voldaen Want tis doch zijn vermaen Compt al die zijn belaen. Alleen zijn woort ghelooft En schout die Ipocryten Die eyghen profyten Sijn soeckende talder stont Door haer woort ghy berooft Want sy met appetijten Gods schaepkens verbijten, door haren boosen gront Maer houdt Godts verbont Al wordy dan door wont Wilt vast int woort betrouwen So wordy gans ghesont Al wat Schrifiuere vermont Hout vast in uwen gront. O Princelick engien Wilt danckelick ontfanghen Sonder verstranghen Dit vrolick niewe iaer En loeft den Heere midts dien In allen soeten sanghen Wilt altijt aenhangen zijn heylich woort eerbaer En hebt doch gheenen vaer Uoor dongheloouighe schaer Die v den Heere wijsen Te soecken hier oft daer Sijn woort blijft alleen waer En vreest doch niet een haer. 