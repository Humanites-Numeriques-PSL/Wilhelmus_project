 O Smertelijcke minne Moordadich is v feyt, Seer soet was v beginne, Maer als galle bitterheyt Soo vinde ick v in't eynde Door mijns liefkens valsch in treyn, Want sy als de gheschende, Heeft veracht mijn liefde reyn, Heeft veracht mijn liefde reyn. Eylaes t'moet my mishaghen, T'fy hoe was ick dus bedacht Dat ick ginck liefde draghen Tot haer die my veracht, Den tijdt mach my wel rouwen Dat ick haer mijn liefde boot, Ick vind'se vol ontrouwe Twelck my sal doen de doot, Twelck my sal doen de doot. Mijn jeucht moet nu verdraghen Doort onmenschelijck lijden stranck, Och waerse wt mijn behaghen Die ick eens mijn liefde schanck, Mijn lijden sou versoeten Maer och lacy neen sy niet, Als sy my comt ontmoeten Soo lijdt mijn hart verdriet, Soo lijdt mijn hart verdriet. Oorlof wel valsche Princesse, Noemen mach ick v soo wel Ghy die ontrouwe doet expresse, Ghy weet bet al doet ghy el, Seer dubbelt is v wesen, Des ic wel singhen mach Adieu reyn wtghelesen Die ick eens te minnen plach, Die ick eens te minnen plach. 