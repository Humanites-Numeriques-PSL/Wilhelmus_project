 O Godt vol liefde soet, Ghy zijt dat ware goet, Ghy ontfermt u O Heere, Hier in dit aertsche dal, Over u wercken al, Ia al u schepsels teere. Vvijs sijt ghy in ‘t beleyt Vol van voorsichtigheyd Raet can u niemant geven, En ghy weet alle dingh, Wat op der aerden ringh In ‘t heym’lijck wort bedreven. Almachtigh zijt ghy wis, Alles u mog’lijck is, Door uwe kracht alleyne, Alle dinck ghy erhalt, Sonder u niet en valt Een musken alsoo cleyne. Sijt ghy dan overvloet, Almachtig, wijs en goet, Soo wil ick al mijn saken Die my vallen te swaer, V bevelen voorwaer. Ghy sult het soo wel maken. Wat reden heb ick dan, Die my doen sorghen can Voor toecomende dinghen? V goetheyd my beschut, V wijsheyd weet mijn nut, V kracht can alles dwinghen. Als my dan yets gheschiet, Het welck u ooghe siet, ’t Sy kranckheyt oft armoede, Versmaetheyt spot oft schand, Laet my sulcx van u hand Aennemen al in ‘t goede. Gheeft my altijdt ghedult, Op dat ick doch geen schult, En gheef de Creature, Die als een instrument, My hier wort toeghesent, Om my te maken pure. Dat ick saechtmoedigh sy, En ootmoedigh daer by, En over yeghelijcken My ontferme seer soet, Soo ghy over my doet, Dat ick doe desghelijcken. Wanneer my yemand quelt, Lastert, oft doet ghewelt, Dat ick hem nochtans minne, En in vriendelijckheyt, Sijn arme toornigheyd, Met weldoen overwinne. Schoon-spreken dat is mijn, Ootmoedigh moet ick zijn, Hoe soud’ ick (arme aerde!) My laten duncken yet, Want ick en ben doch niet, Niet, en van geender waerde. O Godt vol liefde soet, Almachtigh, wijs en goet, Ick wil my overgheven Gheheel in uwe hand, Leyt my na u verstant, Want dat is al mijn leven. 