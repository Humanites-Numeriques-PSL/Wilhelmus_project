 HEt voer een lantsknecht spaceren So verre aen ghenen rijn Wat vant hi aen gheender heyden Een maechdeken met witte cleyden Hi groetese seer vriendelijck Hi badt haer also seere Al om een slapen bi. Si sprac van herten geerne Du bist mijn morghen sterre Och lief slaept desen nacht bi mi Den dach quam ten eynde Ontrent der vespertijt Die lantsknecht quam daer ghegangen Met sinen rooden wanghen Si hiet hem gods willecom zijn Hi spreyde sinen mantel Al in dat groene gras. Si speelden een spel van goeden Die dochter die weckte haer moeder Och lieue dochter hoe wect ghi mi. Ende soude ic v niet wecken Ghi en slaept noch niet so vast Mijn decksels zijn mi ontuallen Ick moetse weder om langhen Och lieue moeder nv slaept bi mi die dechsels die v ontuallen zijn Dat is den goet wille dijn Ghi hebt hem in ghelaten Den lantsknecht al vander straten Och den alder liefste dijn Dat ic hem in ghelaten heb den alder liefste mijn Dat moet ic nv misghelden Met vloecken ende met schelden Ick arm bruyn maechdelijn Die ons dit nyeuwe liedeken sanck Heuet so wel ghesonghen Hi is van dier natueren Hi slaept so gaerne bi vrouwen luyden Och men vint der lantsknechten so veel. | 