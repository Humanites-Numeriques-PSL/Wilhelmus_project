 Laest ghinck ic in de Mey spaceren / Wandelen met lusten // fyn Waer door myn hert moest confirmeren Ja gheheel in rusten // sijn: Vrou Venus karen excellent / Sach ick by paren / daer ontrent / Hant aen hant // seer playsant / Danssen en springhen / Wentelen in't groene gras / Sout een quant // syn verstant Konnen bedwinghen / Die't ghewent te doene was. Terstont quamen sy voort ghedronghen / Met Herp'n / Luyten / Velen goet / Sy dansten / speelden ende songhen / Sulcx 'tGhehoor ontsluyten doet. Musica schoon was daer bekent / Elc hiel den thoon op't Instrument / Delicaet / op zijn maet Seere manierich / Pas a pas voort danssende / Nijders quaet // wort versmaet Maer goedertierich Met Blomkens beschanssende. Dees Maechdekens lustich van leven Stelden my de Roosen // by / Waerom soud'ic gheen vreucht aenkleven Die tot sulcx verkoosen // sy: Veel Blomkens oock suyver en klaer / Lieflijck van Reuc brochten sy daer / Sulcken vreucht // my verheucht Seer boven maeten En't Jonck gheselschap schoon / eerbaer / tSa ghy Jeucht // maect gheneucht Met soet praten / tIs couragie voor en naer. Terstont quaemen sy seer gheladen Om den last te boeten // meer Met taerten / Vladen en Ghebraden / Wijn om druc versoeten // seer Ick dacht ick haeck / na sulcken geur / Doen wert den Smaec noch Governeur / Heus en bly // willen wy Nu Bancketteren / Sprack een van dees Maechden fier / Hout v vry // wie sou dy Nu moghen deren / Spyt al die't benijden hier. Als ic sach al dees vreucht voor ooghen / 's Hertsen bloet verwermden // sy Terstont quamen sy toeghevlooghen Helsden / kusten n'armden // my Ic hiel my koel op dit termijn Maer het Ghevoel dede my pijn Die nu mocht // als hy docht Naer synen wille In Venus hof graven siet Sulcken tocht // mocht ghewrocht Syn al stille / Maer elc heeft de gracy niet. 