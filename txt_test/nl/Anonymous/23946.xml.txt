 AEnhoort gheclaech o bloeyende jeucht, Die u vermaeckt in ydele vreucht, En spieghelt u vry Neemt exempel aen my Ter wijlen dat ghy meucht. Ick heb wel eer ghetriumpheert, Wellust des vleesch altijdt begheert Met een vrolijck jolijt Na des wereldts tijt d'Welck haest verkeert. Danssen ende spelen heb ick ghesocht, Mijnen tijt met ydelheydt over-ghebrocht Het is my nu leet Godt is diet weet Waer ick om docht. Bancketteren en vrolijck te zijn Lieflijck t'aenschouwen mijns liefs aenschijn, Dat was voorwaer, Mijn vreucht eerbaer, Mijn Medecijn. Maer t'is eylacen nu seer verkeert Ick die de wereldt dus hebbe gheeert Vinde my nu in noodt Door de wreede doodt Die my turbeert. In mijnen fleur word ick ghepluckt, Ghelijk een Roose die ontluckt, De wijl sy staet, En bloeyt seer delicaet Wordt af gheruckt. Wat ick aenschouwe t'is my pijn Dat my wel eer vreucht plach te sijn, Dus ben ick ontrieft Maer alst Godt belieft Dan salt anders zijn. Het is een quaet fondament daer hy op bout Die hem op aertsche vreuchden betrout, Want die felle doot, Spaert cleyn noch groot Jonck noch out. Hercules soo seer vermaert, Sloech slanghen en draecken metter vaert Door zijn groote cracht Te niet ghebracht En is niet ghespaert. Origenes den rijcken dees werelts wijt Salomon in wijsheyt onbevrijt Sy zijn alle gheveldt Door des doodts gheweldt In corter tijt. Hector van Troyen seer vailliant Achiles den vroomsten van Griecken lant Sy zijn alle vergaen Met Helena schoon ghedaen en Paris seer playsant. Die niet beweecht en is als een steen Ick sie een exempel al in't ghemeen Wantmen niemant en vant, Die de doodt verwant, Dan Godt alleen. O doodt, o doodt, breckt u propost Dat ick van druck mach worden verlost Tot Godt den Heer Neem ick mijnen keer Hy is mijnen troost Adieu, Adieu, druck en fantasy O Princelijcke ieucht ghedenckt dit vry Want een Roose die bloeyt Wort haest ghesnoeyt Als ghy siet aen my. 