 ALsoo men vindt gheschreven, Hoe dat de Pelgroms leven, Die hen op wegh begheven, Als Pelgroms in haer daghen, Soo sal een Pelgrom even, Door Gods graty ghedreven, Die deughden oock aencleven, En doen nae Gods behaghen, Sijn hert bewaren reyn, Van zonden groot en cleyn, En dienen Godt alleyn, De levende Fonteyn, Die vol is van ghenaden, En Pelgroms can versaden, Diet om hem al versmaden, En volghen certeyn, Christus dat edel geyn, Een Pelgrom sal beginnen, D'affecty te verwinnen, Die in sijn hert van binnen, Noch vast is blijven hanghen, En soecken Godt te minnen, Wt aller cracht en sinnen, Daer door dat hy sal winnen Een Hemelsche verlanghen, Al lijdt by teghenspoet, Hy salt setten int soet, En nement al int goedt, Als een goe Pelgrom doet, Wiens lijden is gheen lijden, Maer settet al besijden, Soeckt in Godt te verblijden, Met een vry ghemoedt, Door Godt die hem behoedt, Hy sal tot aller uren Schuwen de Creatueren, Die hem by avontueren, Mochten brengen tot ghebreken, Tneyghen sijnder natueren, Sal hy ten besten stueren, In hem sal oock niet dueren, Sijn leet te willen wreken, Hy is seer wel bereydt Tot deught van lijdtsaemheyt, Gheen opval hy ontseydt, Van Godt hem opgheleydt, → Hy leeft altoos nae reden, Soethertigh goet van zeden, Van binnen wel te vreden, Met een danckbaerheyt, In alle teghenheyt. Sijn hert hanght aen geen dinghen, Hy can daer over springhen, Die comen of die ginghen, Iae wat men hier aenschouwen. Blymoedigh en gheringhen, Gaet hy een Lof-sangh singhen, Denckt tis niet sonderlinghen, Dat men ter weerelt bouwen: Maer denckt met goet verstandt, Oyt lof int Vaders-landt, Veel Pelgrims onbekant, Haer selfs ziel Vyandt, → Die als d'onwijsen dwalen, Meer als men mach verhalen, Och woud haer Godt door-stralen, Door sijn stercke handt, Al met sijn liefdes brandt, Hoe sy Gods lof verclaren, Die hier goe Pelgroms waren, Sal Godt oock openbaren, In glorye verheven Wanneer hy sal vergaren, Onder d'Enghelsche scharen, Den Pelgrom wijs ervaren, Die ghetrou is ghebleven, Wie soud' connen verstaen, Hoe soet en schoon ghedaen? Hy sal daer schouwen aen, Blijdtschap zonder vergaen, Vol soeter melodyen, ← met hun aen allen syen, Die hier wettelijck stryen, Als die ghehoorsaem, Leven also bequaem, Oorlof nu Prins in desen Wildy een Pelgrom wesen, Als die by Godt ghepresen, Hem daer toe hier bereyden, V ziel die sal ghenesen Also men daer van lesen, Van Pelgroms die Godt vresen Heel puer en af-ghescheyden In haer begheert en bloot, Ghestorven ende doodt, So wel int cleyn alst groot, Waren ghelijck een cloot, Die d'aerde weynigh raeckten, Noch meer niet en ghenaeckten, Want sy wat beters smaeckten, In dat Hemelsch broodt, Daer Christus ons toe noot. 