 RIist uyt den slaep, ghy s Heeren knecht U rekeninghe ouerleght Wilt neerstich ouersommen, Of all' uwe saken staen recht, Maer in u herte niet en seght, Mijn Heere vertreckt te commen, Wilt so niet commen, als versteent, Zijn comste alsment niet en meent, Sal haestelijck gheschieden, Neemt waer den tijdt u hier verleent, Op dat ghy namaels niet en weent, Maer weerdich sijt t' ontvlieden. Den Heere comt die eeuwich leeft, Daer 't al voren verschrickt en beeft, Om te oordeelen crachtich, Elck sie dat hy goe reden gheeft, Van elcken woorde dat hy heeft Ghesproken onvoordachtich, Bidt eendrachtich na zijn vermaen, Dat ghy dan voor hem meucht bestaen, Als hy elcken sal loonen, Nae dat hy sal hebben ghedaen, Tsy goet oft quaet, ende niet aen Sien eenighe persoonen. Siet oft ghy hebt ghedaen profijt, Met t' pont dijns Heeren nu ter tijdt, En of ghy als ghepresen, Vruchtbaer in Godts kennisse sijt, En oft ghy hebt met al u vlijt, In 't Gheloof deucht bewesen, In desen bescheydenheyt vroet, Maticheyt, en lijdtsaemheyt goet, Godtsalicheyt eersame, En broederlijcke liefde soet, Met der ghemeener liefden gloet, Overvloedich bequame. Ist so u werdt seer autentijck Ontsloten overvloedelijck Den inganck sonder falen, Tot des Heeren schoon lustich Rijck, Daer niet besmeurt met sondich slijck In comt, na Schrifts verhalen, En wilt niet dwalen, Broeders, want, In dat eeuwich beloofde Landt, En comt gheen onbesneden, Welck besnyden in reyn verstandt, Gheschiet door Godts Gheest sonder handt Aen d' inwendighe leden. Anders t' besnyden niet en ghelt, Daer moet sijn (so de Schrift vertelt) Een nieuwe Creatuere, Dus strijdt dat ghy behoudt het velt, En t' Rijck in nemet met ghewelt, Als Christus u Figuere, Zijn puere voetstappen eerbaer, Cruysliefdich ghesint volghet naer, In woorden en in wercken, Door veel verdriet en lyden swaer, Gaetmen in 't Hemelrijcke claer, So wy aen Christum mercken. Princelijck Knecht weest wel bedacht Houdt t' alder ure goede wacht, Want uwen Heere ydoone Sal comen met al zijn Heyrcracht, Ghelijck eenen dief in der nacht, Waeckt ghy, tot uwen loone, De Croone sal wesen u deel, Een onverganckelijck Juweel, Dat eeuwich leven jeuchdich, Volcomen blijtschap al gheheel, Al in dat lustich schoon prieel, Wert u ghegheven vreuchdich. 