 MEn placht eertijts doort loopen snel Doort danssen, en lustich springhen, Doort dienen, smeecken, doort praten soet gherel Doort fraey en lieflijck singhen Een moy Meysken te bedinghen. Athalanta werdt doort loopen ras Ghewonnen sonder claghen, Doort praten, singhen, Doort danssen op dit pas Crijght menich zijn behaghen, T'verdriet my noch niet te jaghen. Leander heeft om Hero dick Door Zee gheswommen vaerdich Verwondert v dat een persoon als ick, Namelijck plomp onaerdich, Om v lief gae doolen waerdich. Mocht ick als Jacob v persoon Rachel verdiende winnen, Geen diensten swaer, souden my om dit loon Zijn teghen mijne sinnen, Want v sal ick eeuwich minnen. V wesen schoon, mijn hart behaecht V reden cloeck doet hoopen Ghy sult my schincken, daer ick om heb ghejaecht Daer ick noch moet om loopen, Want v trou can ick niet coopen. Veel gaven zijn in v ghelijck, Pallas verstant en reden, Ghy hebt veel schatten, maer Venus suyverlijck Heeft om soo schoone leden Voor Adonis dick ghebeden. Dat haer behaecht heeft mijn verstant Oock seer ghequest ootmoedich Bid ick Princesse, doet v dienaer bystant, Toont nu v harte goedich, En vertroost v dienaer spoedich. 