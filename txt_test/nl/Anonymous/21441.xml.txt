 HOoe zijn de tanden, mijnder vianden vierich Up my gewet, O mijn lief delicaet Om dijnen wille, staen sy als woluen gierich Recht teghen my, om mijns verderuen quaet Sy verachten my met schanden desolaet Haeren valschen raet, sy teghen my beghinnen Lief in dit gherief, spreeck ick dit wel verstaet Al ist dees neyders leet, schoon lief ic sal v minnen Coemt my te baten, en wilt my niet begeuen In mijnen noot, want therte vierich haeckt Nae dijner liefde, ghetrouwich lief verheuen Om wien certeyn, therte veel droufheyt smaeckt Door dees nijders, die my fel ongheraeckt Met listen naeckt, heel willen ouerwinnen Mer den geest spreect, tot wien mijn ionste blaect Al ist dees neyders leet, schoon lief ic sal v minnen Om uwen wille, schelden sy my ten desen En ketters quaet, als ongheloouich sod Sy legghen stricken om my van v ghepresen Te trecken snel, int Babilonsche kod Maer eewich lief, ghy zijt my tbeste lod Al haren spod, haechtick in dit versinnen De meeste vruecht, om ws naems wil o God Al ist dees neyders leet, schoon lief ic sal v minnen Haer herten branden op my wt yaloursije Om dat ick, haer niet ben obedient Sy zijn mijn siele, een stranghe partije Om dat mijn liefde, tot v lief excelent Alleene staet, in ionsten eminent Sy soucken vrent, my in des droufheyts tinnen Te brenghen snel, dies spreeckt tot my bekent Al ist dees neyders leet, schoon lief ic sal v minnen Princelicke prince, getrouwich lief gestadich Sterct mijn gheest, met dijnder cracht eenpaer Dat ick ten desen, al harem schimp verradich Uerdraghen mach, in desen tijdt voorwaer O liefste lief, aensiet mijn ionste eerbaer Op dat ick claer, mach inwendich van binnen Spreken vaylant, tot v vrij sonder vaer Al ist dees neyders leet, schoon lief ic sal v minnen 