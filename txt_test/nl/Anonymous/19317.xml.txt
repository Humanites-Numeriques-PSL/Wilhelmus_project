 LAet ons dat woort Gods prijsen Ghy Christen al ghemeijn Want het doet die siele verrijsen Het maeckt die sinnen reijn Door ongheloouichede//den gheest beswaren doet Dwoort Gods brengt ons vrede Dat edel graentken soet//daert al bi leuen moet. Dat dwoort Gods is soo crachtich Uan machte alsoo groot Wie dat ghelooft warachtich Hy leeft al waer hy doot Uerloren so sal hy wesen, so wie des niet en doet Tgelooue moet ons ghenesen Dat edel graentken soet//daert al bi leuen moet. Het is de moeder vercoren Spreeckt Christus zijt dit wel vroet Daer wy door worden herboren In alle duechden goet Om alle wellusten te versaken//van eyghen vlees en bloet Dus can ons dwoort Gods maken Dat edel graentken soet//daert al bi leuen moet. Daer staet claerlijck ghescreuen Uerstaghet cleijn en groot Dat die menschen niet en leuen Alleene byden broot Maer by alle leere//die wt Gods monde vloet Dus moet ons al regeren Dat edel graentken soet//daert al bi leuen moet. Hoe souden wy anders leuen Als daer gheschreuen staet En waert ons niet ghebleuen Dat Goddelijcke saet Als Sodoma die versoncken//al in des duuels broet Maer nv is ons gheschoncken Dat edel graentken soet//daert al bi leuen moet. Christus die Heere ghepresen Sprack tot sinen iongheren cleijn Warachtich soo wy lesen Door dwoort soo worden wy reijn Niet door ons eyghen wercken, noch verdienden goet Ghy Christenen wilt aenmercken Dat edel graentken soet//daert al bi leuen moet. Het is een sweert van crachte Soo Paulus doet vermaen Des boosen vyants machte Daer door wy al ontgaen Sijn macht wort hem benomen, getreden onder de voet Het is tot onser vromen Dat edel graentken soet//daert al bi leuen moet. Het is een harnas van weerden Het brengt ons wt der noot Sy moeten daer voor ter eerden Helle duyuel ende doot Het can die pijlen schutten//al van den vyant onuroet Het is onser siele nutte Dat edel graentken soet//daert al bi leuen moet. Omdat wy eewelijck leuen Wy gheloouighen al ghemeyn Dat doet Gods woort verheuen Dat Goddelijcke greijn Om dat wy vast betrouwen//met herten sin en ghemoet Ten laet ons niet verflouwen Dat edel woort Gods soet//daert al by leuen moet. 