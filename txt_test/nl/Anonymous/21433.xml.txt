 HOort ghy sondaers alle ghemeyn En wilt niet mistroostich wesen Gaet alle tot Christum dat edel greyn Die mach onsen druck ghenesen So ons die Schrifture wtleyt Is God altijt bereyt Om te vergheuen ons misdaden Christus die spreckt, compt al tot my die zijt beladen. Wt grooter liefden heeft ons God bemint Esayas doet ons dat te weten Al waert dat een moeder haer eyghen kint Soude moghen vergheten God en vergheet ons nemmermeer Spreeckt Chrstus den almoghenden heer Want wy zijn alle zijn graden Christus die spreeckt, compt al tot my die zijt beladen. Magdalena diemen die sondersse heet Dat mochtmen wel aenschouwen En van Zacheus toch niet en vergheet Daer hy zijn maeltijt ginck houwen Noyt sondaer en quam daer so groot Christus hem zijn ionste boot Hy toocht hem zijn ghenaden Christus die spreeckt, compt al tot my die zijt beladen. Hy is den wech als daer staet gheschreuen Een Heere bouen alle heeren Die waerheyt is hy en oock dat leuen Waer wilt ghy v anders keeren Hy is die duere die open staet Daer door men tot den Uader gaet Niemant en wilt hy versmaden Christus die spreeckt, compt al tot my die zijt beladen. Dus wilt betrouwen in God alleen Wilt zijn gheboden houwen En wilt buyten den wech niet treen So suldy zijn rijcke aenschouwen Hout altijts accoort En ghelooft dat Goddelick woort. Wilt alle treden naer zijn paden Christus die spreeckt, compt alle tot my die zijt beladen. God was voor ons aen tcruyce ghereckt Met zijne ghebenedijde leden Die Ioden hebben hem bespot begheckt Maer den eenen moordenaer heeft hem gebeden Met woorden soetelick Dies beloeft hy hem zijn rijck Noch en quam hy niet te spaden Christus die spreeckt, compt al tot my die zijt beladen. Prince God inder eewicheyt O heere compt ons ter baten Sijn armen heeft hy wijt wt ghespreyt Hy en wilt ons niet verlaten Dus hem ghebenedijt Met lofsangen nv ter tijt So sal hy ons wijsselick beraden Want Christus spreect, coemt al tot my die zijt beladen. 