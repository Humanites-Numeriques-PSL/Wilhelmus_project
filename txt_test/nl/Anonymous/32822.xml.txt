 MEnschen, aenhoort mijn klaghen Die noch in't leven zijt; Hoort wat ick moet verdraghen Noch eenen langhen tijdt: Gheen tongh soudt al verhalen, Gheen hert bepeysen schier, Gheen schilder kan 't bemaelen Wat dat ick moet betaelen In dit swaer Vaghevier. Mijn lichaem is begraven, Ick ligh hier inden brandt; Och my yemant quaem laven, En reyckten eens de handt, Als ick gingh uyt dit leven, Ick was noch wat besmet: Hierom moet ick nu beven: Maer ick bid, wilt my gheven V bystand door 't ghebedt. Ick heb op deser eerde Hoy, stoppelen, en bout, En goedt van kleynder weerde Op den grondt vast ghebout Dus moet ick, laes! Om desen, Den brandt verdraghen hier: Mijn werck dat wierdt mis-presen, Doch sal ick saligh wesen Maer soo, als door het vier. Ick mach Godt niet aenschouwen Dit is dat my meest quelt: In't vier werd' ick ghehouwen, My dunckt dat ick schier smelt Och die dit wel versinden Hy sou wel doen de deught, Ten minsten ghy mijn vrienden, Die my voor tijts beminden, V betert, als ghy meught. Ter wereldt werdt ghevonden Gheen lijden alsoo swaer, Ghelijck ick voor mijn sonden Hier lijde menigh iaer: Waer't dat de menschen saghen Een beest in sulcken smert, Sy soudent seer beklaghen, En helpen uyt die plaghen! Dat my gheweygert werdt. Ten minsten hoort mijn kermen, Ghy die mijn vrienden zijt. Wilt mijnder toch ontfermen, Die nu treckt mijn profijt; Wilt gheen ghenad' verbieden Den gheheh die zijn doot; Doet dat ghy woudt geschieden Als yemandt van u lieden Oock waer in desen noot. 'Tis goet te zijn ghedachtich Die nu ghestorven zijn Dus roept: Ã´ Godt almachtigh Verlost-se vande pijn, Verhoort Heer ons ghebeden Door u vergoten bloedt; Verleent al d'overleden, Die noch sijn hier beneden, Rust, en het eeuwigh goedt. 