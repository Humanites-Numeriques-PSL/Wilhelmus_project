 O Sion wilt v vergaren Doet blinckende cleederen aen Uerbeyt den Heere der heyrscharen Siet hy sal comen saen Dat eynde alder dinghen Is nv ghecomen by Ontwaect, wilt wt den slaep ontspringhen So maect v Christus vry. Hoort ghy zijn stemme heden So en verhart v herte niet Als sy inder woestynen deden Daerom datse die Heere verliet Sy en quamen niet inder rusten Dit is geschreuen tot onsen vermaen Op dat ons gheen quaet en soude lusten So alst Israel heeft ghedaen En wilt niet murmureren Teghen den Heere dijnen God Laet ons oock Christum niet tempteren Maer onderdanich wesen zijn ghebot Wy zijn gheworden deelachtich Christus in des Uaders schoot Houden wy zijn wesen warachtich Uolstandich tot inder doot. Weest dancbaer vroech en spade Doet den bant der liefden aen Uersuymt niet die groote ghenade Die v Christus heeft ghedaen Die weerelt sal haer verblijden Maer ghy sult trueren en droeuich zijn Want sy moeten al veruolghinghe lijden Die in Christo gheloouende zijn. O broeders weest lancmoedich Staet int ghelooue, bidt ende waect Al rasen v vianden verwoedich Die toecoemst des Heeren die naect Siet hy coemt inden wolcken Alle ooghen sullen hem sien Dan sal onder alle volcken Groot weenen en claghen gheschien. U naect een bitter claghen Ghy veruolghers ouer al Wat sult ghy doen in dien daghen Als v God besoecken sal Ghy meynt ons te beswaren Maer v straffinghe naket schier Onsen God sal haest openbaren Uoor hem gaet een verslindende vier. Hy sal zijn vianden legghen Tot zijnder voeten banck Dan sullen die quade segghen Seer swaer was onsen ganck Dan sullen die gherechtighe fijn In grooter volstandicheyt staen Teghen die daer ongherechtich zijn En haer verdruckinghe hebben ghedaen. Dan sullen die quade suchten Groot beclaghen sal daer gheschien Dit zijn sy die wy deden vluchten Ende nv in glorie sien Och wy ontsinnighe dwasen Hebben ghemist den rechten padt Wy seyden dese lieden rasen Maer sy hebben recht voor ghehadt. Dan sal haer de moet ontsincken Als sy sullen sien der sonden loon Maer de gherechtighe sullen blincken Ghelijck die sonne in haers Uaders throon O gy verstroyde Israelijten Weest vrymoedich totten eynde fijn Al wilt v nv dat beest verbijten God die Heer sal v rechter zijn. Daer sult ghy hooren allegader Als Christus v bruydegom seyt Ghy ghebenedijde van mijnen Uader Dat rijck is v bereyt Maer tot zijnder slincker zijde Sal hy spreken met wreeden moet Gaet wech ghy vermaledijde Uan my inder helscher gloet. Siet daer worden sy verdreuen Die ter weerelt waren seer groot Maer die gherechtighe sullen eewich leuen Want sy leden ter weerelt noot Naer der Goddelooser ghedachten Sullen sy haer oordeel ontfaen Die den rechtueerdighen verachten En zijn vanden Heere ghegaen. O Heere weest toch onse toeuerlaet Aensiet ons lijden om dijnen naem O Christus weest doch onse Aduocaet Maect ons uwen vader bequaem O Uader God ende Heere O Princelicke maiesteyt U sy lof prijs en eere Nv en tot inder eewicheyt. 