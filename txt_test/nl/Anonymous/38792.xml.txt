 HOe quelt ons t'allen cant, De eygen wil bedurven, Dat doort eyghen verstandt, Dat beter was ghesturven, Dit is de grondt, Daer van dat comt de zond, Die soo veel zielen heeft ghewondt. Wat branter in den Hel (Dat is 'tgemeene vraghen) Dan eyghen wils ghequel, Een worm vol van cnaghen, Die altijdt wroet, Teghen dat hem ontmoet, En niet weet dat hy't selven doet. Hier is gheen nutter deught, Dan eyghen yet te laten, Verlaet, u ziel verheught, In blijtschap boven maten Want so men seyt, Dat eyghen yet verleyt die yet, wil niet, is rust bereyd. Gherustigh dat hy leeft, Die eyghen wil can derven Want hy een blijtschap heeft, Int leven en int sterven Ghelaten sijn, Dat met een blijdt aenschijn So sal hy Godt oock danckbaer sijn. Wat hem van yemant schiet Hy sal dat niemant claghen Dan Godt, diet al aen-siet Daer me hy 'tcan verdraghen, Voorsichtigh, cleyn Is sijn leven ghemeyn, Sijns hertsen vreed' is Godt certeyn. Die hier door eyghen wil Yemant soeckt te regeeren, Of heerscht met woorden stil, En brant in sijn begheeren, Wat baert sijn lust? (Niet anders dan onrust) In hem die nemmer wort gheblust. Die hier sijn eyghen sin (Door diep insicht wilt mercken) Behoudet meer of min, Met cloeck verstants bewercken. Wort dick ghequelt, En in sijn hert ontstelt, Om eer, of staet, of macht of ghelt. Oorlof ghy Princen wijs, Verstaet wel mijn vertellen Neemt dit tot een advijs En wacht u selfs te quellen Den tijdt, subijt, Verleden sy dy quijt, begint, verwint u siel verblijt. 