 EEn Ridder en een Meysken jonck Op een Revierken dat sy saten, Hoe stille dat het water stondt Als sy van goeder minnen spraken. Och seght my stout Ridder goet Ick soude soo gaerne weten, Waerom dattet Water soo stille staet Als wy van goeder minnen spreken. Dattet Water soo stille staet Dat en gheeft my jae gheen vreemde, Ick hebbe soo menighe jonghe Maecht Ghebrocht in swaer ellende. Hebdy soo menighen jonghe Maecht Ghebrocht in swaer ellende, Wacht u, wacht u, stout Ridder goet Dat u God niet en schende. Ick weet noch een soo hooghen Bergh Boven alle Berghen is hy hooghe, Die sal ick noch in dalen brenghen Daerom is dat ick pooge. Suldy mijn Vaders hooghen Bergh Tot eenen dale brenghen, Ick saghe u veel liever stout Ridder goet By uwer Keelen hanghen. Ick hadde noch veel liever Dat u die Sonne beschene Al onder 'thol van uwen voeten Den bast al om u keele. Dat meysken was jonck ende daer toe dom Zy en wist niet wat sy seyde, Doen sy in haer Liefs armen lach, Doen was den Berch ter neder. Och seght my soet Meysken jonck Is nu mijn Keele ghehangen, Nu is ws Vaders hooghen Bergh, In eenen dale verganghen. Och doen dat Meysken gewaer wert Dat sy een Kindeken bleef draghen, Zy ginck al voor den Ridder staen Zy badt al om ghenade. Genade sprack sy stout Ridder fijn Ghenade mijnen lijve, Ick was een goet Maechdekijn Nu moet ick met uwen Kinde blyven. Wat ghenade soude ick u doen Ghy zijt geen Keyserinne, Ick mocht u mijn Schiltknecht gheven Kost ick hem daer toe brenghen. Uwen Schiltknecht en wil ick niet Hy is my veel te snoode, Al is mijn hooghen Berch ter neder Ick hoop ghy sult hem noch wel hooghen. Dat Meysken hadde een Broeder stout, Hy was haer goet en getrouwe, Als hy haer dede wel int aenschijn Hy beweest oock al metter trouwen. Och doen de Broeder ghewaere wert Dat sy een kindeken bleef draghen, Hy ginck al voor den Ridder staen Hy badt hem mede om ghenaden. God groet u seyd' hy stout Ridder vry Stout Ridder vry van waerden, Och die met uwen Kinde was bevaen Die leyt hier doot ter aerden. Och is sy doot dat schoone Wijf, Die over schoone die ick beminne, Soo en sal ick nu noch nimmermeer Mijn grauwen Ros berijden. Haelt mijn spere ende oock mijn Schilt Mijn Zweert al aen mijn zijde, Ick wil gaen rijden selve daer Men vint der valsche bode veele. Och doen hy op der heyden quam Hy hoorde de Klocken klincken, Hy hoorde wel aen der Klocken klanck Dat sy inder aerde moeste sincken. Hy nam zijnen bruynen Schilt Hy worp hem opter aerden, Light daer light daer goet bruynen Schilt Van my en suldy niet ghedraghen werden. Heft op uwen bruynen Schilt Hanghet hem onder u zijde, Al waer u Vader ende Moeder doot Den rou moet ghy lijden. Al waer mijn Vader ende Moeder doot Ende mijn Broeders alle vijve, Zoo en waer die rouwe niet alsoo groot Als hy is van dese schoone Wijve. Doen hy op dat Kerck-hof quam Hy hoorde die Papen singhen, Hy hoorde wel ander Papen sanck Dat sy Vigilien songhen. Doen hy inde kercken tradt Hy sach sijn Liefste staen in de bare, Gedeckt met een baren-kleedt Recht oft sy nu doot ware. Hy hief op dat baren-kleedt Hy sach haer kleyn Vingerken roeren, Och doen loech haer rooden mont Doen sy den Ridder voelde. Staet op staet op mijn soete Lief Wel overschoone Ionck-vrouwe, Ick en sal u nu noch nimmermeer Doen so grooten ontrouwe. Wel op wel op mijn soete Lief Mijn over schoone Ionck-vrouwe, Al waert mijn Vader en Moeder leet, Soo sal ick u tot eenen Wijve trouwen. Al waert mijn Vader ende Moeder leet, Ende mijn Broeders alle vyve, Soo sal ick u houden tot mijn Bruyt Ende trouwen tot een Wijve. 