 GEluck end' eer, wil v ons God verleenen Bruydegom Heer, in desen uwen staet, Vrou Bruyt seer teer, v wil die Heer met eenen Nae v begeer, gheven voorspoet en baet End' uwe zaedt, vermeeren als het sandt, Dat ghy sult sien in v gheslacht Een eerbaer kindt seer groot gheacht, Wel opgebracht, goet, en cloec van verstant. Zijn zeghen rijck, sal ooc v goet vermeeren Soo ghy ghelijck, al zijn gheboden houdt Sonder afwijck, v sal die Heer vereeren, Neemt doch geen swijc, met silver en met gout Op hem betrout, die al v doen aensiet Voor teghenspoet wreet niet en beeft, De Heer die sweeft regeert en leeft Die zeghen gheeft, verlaet den zijnen niet. Ic was eertijt // seyt David jonc van Jaren Maer ben subijt, geworden swack end' oudt Dan in mijn strijt, sach ic noyt in't bewaren Des honghers wijt, hen die op God betrout Want hy anschout, zijn kinderkens seer cleyn Siet haer in't lijden midden aen Dat sy om broot niet bidden gaen, Wilt op hem staen, die v verlost alleyn. Portia schoon, sou al haer eer verliesen, Vrou Bruyt ydoon, dat sy in't leven was, V voor zijn loon, sou Paris self verkiesen, Stondt ghy ten toon, by Heleen op dit pas Als Sara was, deutsaem zijt ghy voorwaer Met luck en voorspoet in dien staet, Vermeerderen moet uwe zaedt, Gods wijsen raedt, des Houwelijcx eerbaer. Wilt nu geneucht, met ons Bruyd'gom oorboren En zijt verheucht, in desen zijnen feest, Aensiet die deucht, van ons vrou bruyt vercoren en singt met vreucht, als wi doen minst en meest Eenen blijden geest, betoont nu met der daet, Laet doch v fantasien staen Van v melancolijen gaen, Van zijen aen, siet ons Bruydt in dees staet. Na Gods bevel, sult ghy vrou Bruyt verlaten Met goet opstel, v Vaders huys vermaert Zijt niet rebel, hoochmoedicheyt wilt haten, Maer voecht v wel, dicht by v Bruydegom waert ghy sult van aert, kinderkens crijgen goet Door dat ghy met v vrienden raet Verbonden zijt in d'echten Staet Met uwen zaet, vermeeren sal v goet. 