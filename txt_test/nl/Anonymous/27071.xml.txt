 Vvie wil hooren een nieu ghesanck, Wat nieus sal ick aenheuen, Hoe dat die Geusen namen haren ganck, Wt Enghelant met haren danck, En hadden in haer beuanck, Haren Admirael verheuen. Dat was den hoochloffelicken Heer Van Lume gheheeten, Met hem dat hy hadde noch meer, Torlon, vernamet veer, Na de Hollanders haer voechden seer, Sy dapper daer na stieten. Het gheschiede op eenen Palmendach, Smorghens ontrent acht uren, Dat sy aenuielen met groot ghewach, Die vloot al sonder verdrach, Tgeschut als een donderslach Men aen beyde zijden mocht hooren. Daer quam wt Spaengien met de vloot Een Buys, daer sy na loerden, Die sy met menighen schoot Jn namen met harden stoot. Twee kisten met ghelde groot, En specery sy daer wt voerden. Op eenen Dincxdach traden aent Lant Al die Soldaten en Capeteynen, Daer sachmen menighen fraeyen quant, Wten Briel sy schoten te hant, Sy meendense te keeren, want Met vliegende Veendels sy aenquamen. Met een Trompet al sonder ghetreur, Sachmen Torlon gaen treden, Ende hy quam ten Briele vuer, Hy seyde: Doet op de duer, Want al v Vesten en muer, Cont ghy voor ons niet houden. Van wegen den hoochgeboren Heer Van Oraengien ghepresen, Gaf hy haer beraet een ure of meer, Sy gauen geen antwoort weer Lume die haeste hem seer Met zijn hoopen wtgelesen. Twee Tonnen met Bussencruyt gelaen Voor de poorte sy ginghen legghen, Die sachmen hen daer steken aen, Die Poorte die brande saen, Die Borghers goetwillich op daen, Dander Poorte sonder wedersegghen. Alsmen schreef twee en tseuentich Jaer Den eersten Aprillis tot desen, Doen namen sy in, en dat is waer, Den Briel al sonder vaer Terstont sy ginghen maken claer, Melis Tempel ghepresen. Ghelijck alsmen leest in Samuel, Door die Arcke sijn ghebroken, Alle die Afgoden also snel, De Schaker en zijn ghesel, En metten grooten Bel, Een Vyer sy gingen stoken. Ducdalue mocht verdraghen niet Den Bril op zijnen Neuse, Daerom wt Wtrecht hy trecken hiet, Hoort al na mijn bediet, Thien Vaendel Spaengiaerts siet, Om te verstooren de Geusen. De spaeniaerts waren niet wel gemoet En Bossu bloetgierich beuonden, Sy traden in sommighe schepen onsoet, Ende meenden verwoet, Te wasschen haer handen int bloet Die sy inden Briele vonden. De Geusen iaechden haer dapper daer Die Spaengiaerts aen den gront setten Haer Schepen, dats openbaer, Door die Kley met grooter vaer, Haer Vaendels die sleypten naer Nae Dort wilt hier op letten. Die spaeniaerts begaet met drec belaen, Voor Dort sy deerlijck stonden, En meenden in te raken also saen Maer sy mosten buyten staen, Die Borghers wildense niet in haen Hoort al mijn vermonden. De Spaeniaert quam voor Rotterdam, Die Poorten sy vonden ghesloten, Met verraderye also gram, De Spaengiaerts inne nam, Met gedruys daer inne quam, Dat den Burgher heeft verdroten. Wel twee hondert daer bleuen doot, Die de Spaengiaerts daer doorstaken, Noyt Burgher was in meerder noot, Daer was ghecrijs seer groot, End de straten van bloede root, Als een Harinck sachmense kaken. Alle de steden cleyn en groot, Wilt hier doch wel op mercken, Laet v dit wesen in der noot, Een Exempel end spieghel bloot, Houdt v vast totter doot Voor die sulcke boosheyt wercken. Die van Vlissinghen ghemeyn, En geheel Walcheren machtich, Met haer so trocken eenen lijn, Die vander Vere fijn, Met die Boeren sy eens zijn, Middelburch sy dwinghen crachtich. Des Alues Rijcke heeft een ent Jn dat Zeelant vercoren: Sijne Zeeuaert is gheschent, Want die Wielinghe also ient, En de Maze excellent, Dit heeft hy nu verloren. Lof Prince onse Godt altijt, Wilt verlossen tot desen, Die om uwe Waerheyt zijn benijdt, End v soecken met herten vlijt, En die voor den uwen strijt, Wilt die behulpich wesen. 