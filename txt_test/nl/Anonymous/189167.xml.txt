 O Heere wilt my gheven, Een vernederden gheest, Om u woort te beleven, Voor u oordeel my vreest, O Heer wilt my verhooren, Mijn sonden zijn so veel, Laet my niet in smooren, Dat bid' ick u gheheel. Ick bidde u oock mede Om wijsheyt end verstant, O Heer dit is mijn bede, V woort in mijn hert plant, Op dat daer uyt mach spruyten, T'eyscht gheloove goet, End mijnwerck mach uytmuyten, Duer u ghenade soet. Dit is mijn meeste bede, O Heer maeckt my bequaem Te zijn een van u leden, An t'onbevleckte lichaem, Dat ick daer an mach blijven, Volstandich tot den endt, Laet t'woort in my beclijven, Bidd' ick u Heere jent. Wilt mijn tonghe regieren, Dat ick door u wijsheyt, Mijn woorden mach bestieren, Dat ick niet worde verbeyt, Want veel zijnder ghevallen, Deur haer eyghen tongh quaet, O Heer bewaert ons allen, V Gheest comt ons te baet. In sond' ben ick ontfanghen, Door Adams aert seer broos, Met vleesch ben ick behanghen, Tis teghen uw altoos, T'oude moet ick verlaten, Doende het nieuwe aen, O Heer comt my te baten, Wilt my altijt bystaen. Wilt my o Heere leyden, In uwe waerheyt pleyn, V woort in my verbreyden, Ick bid u Heere reyn, Ontfanckt my in ghenaden, End sterckt my voor u woort, Swackheyt heb ick gheladen, O Heer my doch verhoort. Ick dank u Heer verheven, Ghy hebt gheopenbaert, My den wegh tot den leven, End u waerheyt verclaert, Nu sal daer haest beginnen, Eenen strijdt op te staen, Gheeft dat ick mach verwinnen, En laet my niet vergaen. Hoe lustich macht daer wesen, Al in de schoone stadt, Daer sy die u hier vreesen End lief hebben ghehadt, Sullen zijn, end verblijden Als sy crijghen haer loon, Die hier veel moeten lijden, Die crijghen dan de croon. Maer waer sullen sy blijven, Als Christus comen sal, End salse van hem drijven, De quaetdoenders voor al, Och wat sal haer dan baten, Alle des werelts schat, Also God sal verclaren, Die nu vet zijn en glat. Hiermede wil ick enden, Verhoort mijn bidden slecht, Wilt u niet van my wenden, Maer leyt my altijt recht, Wilt my altijt bewaren, By d'uytvercooren dijn, Want ick ben Ionck van Iaren, Dat ick mach salich zijn. 