 SOlaes willen wi hanteeren ende altoos vrolic sijn. ende blijdelic houeren met ihesus mijn minnekijn. waer om so willen wi trueren het en mach anders niet sijn ten sal niet langhe dueren dat ic bedruct sal sijn ¶ In al die werelt wijde. en vindic niet so goet dat mi mach maken blijde dan ihesus mijn minnekijn. hier om wil ic mi gheuen hem te dienen tot alder tijt. so wert ic van v verheuen ende eewelic verblijt ¶ Hi is een heer der heeren die schoonste die men vint ic wil mi tot hem keeren want hi ons seere mint. gheen herte en can versinnen die blischap die hi heeft bereyt den ghenen die hem minnen als die scriftuer ons seyt ¶ Hi is een bloem gheheten seer suuerlic ende claer hi is so hooch gheseten al bouen der enghelen schaer gheboren tot onser baten van eender maghet bequaem al bouen honich raten es soeter ihesus naem ¶ Wanneer sal ic aenschouwen. sijn ouer claer aenschijn. och mochte ic hem behouwen al inder herten mijn wat mi mocht ouercomen en soude ic achten niet. waert so het soude mi vromen so en had ic gheen verdriet. ¶ Och god wilt mijns ontfermen doer uwen name fijn. ende wilt ons doch beschermen al van die eewighe pijn ende wilt ons doch gheleyden ende brengen int eewighe rijck als wi van hier al scheyden dat bidden wi al ghelijck 