 ICk arm Schaepken aender heyden Waer sal ick henen gaen Ick moet van vrinden van magen sceyden En alleen op Christum staen Ende my op hem verlaten Dees weerelts iolijt//in deser tijt En mach mijn siele niet baten. Die woluen wilden my verschueren Na mijn bloet hebben si ghedorst Maer ten mach hem niet ghebueren God die Heere heeft my verlost En gheleyt wt Pharaons handen Dus soo moet ick saen//als Abraham heeft gedaen Gaen dolen in vremde landen. Sy hebben een Scaepken gheten Sy en zijn noch niet versaet Dat wort haer al den dach verweten Daer om zijn si dus quaet Soo dat si my hebben verdreuen Wt mijns Uaders lant//met grooter schant De Heere wilt haer vergheuen. Sy hebben hem dleuen benomen Ende oock zijn daghen vercort Op dat rechtueerdich bloet op hen soude comen Dat van Abel is afghestort Sy veruullen haers vaders maten Sy bedecken haer faem//onder Christus naem Maer ten sal hem al niet baten. Siet aen van Abels tijden Doen Cayms nidicheyt was groot Moesten die rechtueerdighe lijden Die Propheten werden ghedoot Ia Christus seluer mede Ghy brengse ter doot//met pijnen groot Dwelck Christus noyt en dede. Keert doch van v quade weghen Als Paulus heeft ghedaen Die de brieuen hadde vercreghen Om de Christenen te bringhen gheuaen Te Ierusalem binnen der steden Als heeft verhoort//zijns vaders woort Heeft hy om ghenade ghebeden. Ick bidde v ghy edel Heeren Wildi Gods oordeel ontgaen Wilt v doch bekeeren Uan dat ghy hebt misdaen Ghy brant Gods wtuercoren Om een seker gelt//dat men v telt Wildy Gods woort versmooren Maer die dit Liedeken dichte Ons Heere wilt hem by staen Dat hy sinen naesten stichte En Gods woorden mach doen vermaen Al sou hy tot eenighen tijden Den bitteren doot//met tormenten groot Al voor de waerheyt moeten lijden. 