 Hoort ghy zondaers al ghemeyn wilt niet mistroostigh wesen Gaet al tot Christus dat edel greyn Die mach onsen druck ghenesen, So die Schriftuere uytleyt, Is Godt altijt bereyt, Te vergheven onse misdaden, Christus spreeckt: comt alle die zijt beladen. Godt heeft ons so lief, dat hy ons bemint, Esaias doet ons dat weten, Al waert dat een Moeder haer eyghen Kint Soude moghen vergheten, hy en vergheet ons nemmermeer Sprack Christus die almoghende Heer Want wy zijn alle zijne graden, Christus spreeckt: comt alle die zijt beladen. Magdalena die men die zondersse heet, haer mocht men wel aenschouwen, Ende van Zacheus niet en vergheet, Daer hy een mael-tijt gingh houwen Noyt zondaer en quam daer so groot, Die hy zijn jonste niet en boot hy toont haer zijn ghenaden, Christus spreeckt: comt alle die zijt beladen. Hy is de wegh, als daer staet beschreven Een Heer boven alle Heeren, Die waerheyt is hy, ende oock dat leven, Waer wilt ghy anders keeren? hy is die deure die open staet, daer men tot den Vader gaet, Niemant en wil hy versmaden, Christus spreeckt: comt alle die sijt beladen. Dus wilt betrouwen in Godt des vreden, Wilt zijn gheboden houwen Ende en wilt buyten de wegh niet treden So sult ghy zijn Rijck aenschouwen, Ende hout altijt accoort Ende zijn Goddelijck woort, Wilt treden na sijn paden, Christus spreeckt: comt alle die zijt beladen. Godt worde voor ons aent cruyce ghereckt, Met sijn ghebenedijde leden, Die Ioden hebben hem so seer begheckt Dâ€™een Moordenaer heeft hem ghebeden, Met woorden soetelijck, Beloofde hy hem zijn Rijck, Noch en quam hy niet te spade, Christus spreeckt: comt alle die zijt beladen. O Princelijcke Godt in der eeuwigheyt, Roept Heere comt ons te baten, Sijn armen heeft hy uytghespreyt Hy en wil ons niet verlaten, Hy is eeuwigh ghebenedijdt, Peynst dit wie dat ghy zijt, Ende wilt u wijsselijcken beraden, Christus spreeckt: comt alle die zijt beladen. 