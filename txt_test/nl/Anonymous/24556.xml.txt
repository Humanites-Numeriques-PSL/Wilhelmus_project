 O Ons is gebaren een kyndekyn noch claere dan die sonne dat sal ons alle vroude syn al totter enghelen wonne Die steernen geuen ons lichten schyn al doer den hemel gedrongen Maria die heeft hoer lieue kynt mit ganser mynnen gewonnen Sy legden in een crybbekyn mit oren snee witsen handen sy cusseden voer syn mondelyn des had oer seer verlangen Dat kyndekyn spoelden der moeder toe mit synen cleynen armkens het lachgede oer alsoe suetelicken toe mit blyden blenckenden ogekyns Waldy waldy Joncfrouwelyn der sueter weerder stonden dattu dat suete kyndekyn mit ganser mynnen hebt gewonnen Nv swyget nv swyget myn kyndekyn myn god myn troest myn here van di soe sal ic moeder syn beholden mynre eren Een kynt is ons gebaren een soen is ons gegeuen hi heeft versoent syns vaders toern hi brenget ons int ewighe leuen Doe Jhesus christus gebaren was gewonden in armen doeken daer en was bont daer en was graeu hi lach mit bloeten voeten Die osse ende oec dat eselkyn en konden niet gespreken doe Jhesus inder crybben lach doe lieten sy oer eten Die osse ende oec dat eselkyn die dreuen daer grote feeste doe Jhesus inder crybben lach tusschen tween stommen besten Die osse ende oec dat eselkyn die dreuen daer groten wonder doe Jhesus inder crybben lach in crancken doeken gewonden O et o et gloria dat suetste vander mynnen dat is Jhesus marien soen god laten ons gewynnen 