 COmpt al tot Christum die zijt beladen Met sonden tsy cleyn oft groot Neempt gheen wtstel, wilt niet versmaden Den voys Cristi, noch zijn woorden bloot Want hy voorwaer//alleen dats claer Mach sonden swaer Al wasschen reyn//duer zijn dierbaer bloet Sijt rasch te voet//met herten goet Dieuen quaet//en sduuels raet Al tsamen laet En wilt aenhooren Gods woort dat edel saet. Gods woort is crachtich en vol ghenaden Uoor diet aenhoort en bewaert certeyn Want twoort is God//en om ons beraden Is vleeschs geworden in sweerelts pleyn Duer sheylich heylich geests cracht//en niet smenschens macht Hier wel op acht In Maria naer schrifs bediet Doch niet meer vliet//tot afgoden siet Want hy alleene//int dal van weene En inden hemel reene Is God warachtich ende anders oock gheene. Vermaledijt is tallen stonden Den mensche, soo Ieremias leert Die niet en hoort gheloouich vermonden Gods woort in alder tijt gheeert Dus al moet ghy lijden//wilt v vervlijden In sweerelts beurijden Want salich zijn si vaet Christus raet Die men hier bindt en in boeyen slaet Ouer Christus name//die tonser vrame Heeft gheleden blame Uan zijn ghebuerschap ick vry dit rame. Sy zijn seer haestich soo staet bescreuen Om tbloet te storten openbaer Iesabel wreet gheen wreeder beseuen Ueruolcht Naboth met liste daer Die Phariseesen verweerde//en scrifs gheleerde En sweerelts gheeerde Sijn die veruolghen Gods leeringhe soet Om deertsche goet//zijn si verwoet Uerblent van binnen//berooft van sinnen Godt wiltse beminnen Op dat si moeghen zijn rijcke ghewinnen. Blijft doch ghestadich al doeget v pijne Die veruolgt zijt duer die waerheyt hier Roept, straft de sonden tallen termijne Op dat ghy zijt een dispensier Uan twoort des Heeren//twelck ghy moet leeren Ende oock vermeeren In sweerelts ronde, soo Christus belijt Op dat elck si ghebenedijt Uan God den Uadere//die alle gadere Als gheen versmader Wilt v salich maken duer der liefden adere. Bouen den meester is niet gheresen Den knecht, daer om niet truerich zijt Hebben si den meester veruolgt ter doot verwesen Ueruolgt sult ghi zijn breet en wijt Strijt eenen strijt//en vrolijck lijt Ende v verblijt In veruolghinghe, tsal haest vergaen Uoor loon sult ghy Gods rijcke ontfaen Daer tallen tijden//staet druck besiden En ghebenedijden God die salighe sonder vermijden. Princelijck woort wilt doch vergheuen Die veruolghen Gods dienaers nv Op dat si eewich moghen leuen Als elck moet comen staen by v Uoor donbekende//en siende blende O God sonder ende Ick hier nv bidde naer v vermaen Wilt niet versmaden die my houden gheuaen Soo sal ick onuerscouen//v God daer bouen Altijt louen Al moet ick smaken des lijdens proeuen. 