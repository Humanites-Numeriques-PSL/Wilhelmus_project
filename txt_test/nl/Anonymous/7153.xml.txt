 Ick sie die morgen sterre Heer Iesus claer aenschijn Ick groet v sonder merren Met alder herten mijn Och wie mach ick daer hooren Maken soo soete ghebaer Het luydet in mijn ooren Oft een gulde herpe waer. O siel wildi mij winnen Ende mij bekennen bat Ende mij daer mede ghewinnen Ick ben uwer zielen schat. Iesus lief vercoren Mijn troost mijn toeuerlaet Verleent mij al te voren Te volgen uwen raet Wildij bij rade leuen So laet ws selfs raet Ende wilt al dat begeuen Daer uwen quaden sin toe staet. Sijn dit die naeste wegen Soo ben ick seer veruaert Natuer en wils niet pleghen Het is haren rechten aert. O siele staet op v oogen Siet aen mijn bitter pijn, Mijn edel bloet verdroogen Salt dus verloren sijn. Wildij mij niet begheuen Iesus mijn gulden pont Soo wil ick v al mijn leuen Draghen in mijnen gront. O ziele soude ick v laeten. Neen ick in gheender stont, Ick ben om uwer baeten Ter doot toe seer ghewont. O Heer v bedructe tranen Gheeft mij door v ootmoet, Dat ick mits v vermaenen Vercrijghe dat eewich goet. O siele ontfangt die croone Mijn trou die gheue ick dij, My sult ghij hebben te loone En scheyt v niet van my. 