 VAn achtentachtich, Het nieuwe Jaer Dat is waerachtich, Heel wonderbaer Diet can ghelooven, Het sal gheschien Dat blinde dooven, Hooren noch sien, En t'isser gheseyt, Dat menighe Meyt Sonder bescheyt, Sal nae een vryer vlien. Dus weest vry vrolijc, Ghy knaepkens eel Oft bent ghy een molic, T'is even veel, Men sal v vryen, Om t'groote goet, En oock somtijen, Om hooghe moet, Dus houdt v wat fris, T'gheluck is onwis Waer datse noch is, Die't lach betalen moet. Wy consenteren, De Meyskens schu, Dat sy't met eeren, Gaen vraghen nu, En moghen vryen, Wie dat haer lust Wil hy't niet lijen, Dat sy hem kust, So blijft hy in schant, Die onachtbaer quant, En crijcht in't lant, Geen lief die by hem rust. Princesse schoone, T'is nu v beurt, Schenct hem de croone, daert hart om treurt Het moet doch wesen, Dat men bemint, Dus wilt niet vreesen, Wie eerst begint, De liefde en eer, Verachtmen niet meer, Maer maecktse weer, Aen beyde zijden blint. 