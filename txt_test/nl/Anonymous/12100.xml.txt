 AL die in Sion zijt Verblijdt v al ghelijcke: Schoon is den tijdt, Die ter fonteyne gaet: Met soet’ en schoon musijcke Prijst Godt in hemelrijcke, Seer wijt ontdaen, Naer Ioannes vermaen: Daer wert ontfaen Een peyselijck accoort, Troost en consolatie, Eewich tot aller spatie: Twist noch discoort En wort daer niet ghehoort. Hoe lustich macht daer zijn, Men hoort daer niemant klaghen, Druck noch ghepijn Men daer niemant aen-doet: Die voor Godt ‘tleuen waghen Voor een parkere draghen Een stole soet Ghewasschen in’t Lams bloet: Noyt reynder vloet: Noch stroom soo precieus, Als uyt sijne wonden spruyt: Ick derft v wel oorkonden uyt, Seer couragieus, Wt liefden amoureus Daer is toch allen lust, Niemant mach daer iet grieuen: Want twist daer sust, En ‘tisser seer plaisant: Niet sal daer misrieuen, Tzijn al t’Lammekens lieven, Seer triomphant Neemt hijse bijder handt, Neffens den kant Die ter fonteyne sidt: Daer hy (wel mijn vermaenen vaet) Haer aenschijn vande tranen dwaet: Suyuer en wit Maeckt hy haer alle lidt. Wel hem die is ghenoot In die bruyloft vol eeren: Want, door ‘sLams doot, Is daer volmaeckte vreucht: Die Heylighe des Heeren, Sonder vrees’ van te keeren, Elck in sijn ieucht Is daer seer hooch verheucht: Perfecte deucht Regneert daer dach en nacht: Om dat wy t’allen tijden bloot Hem louen souden kleyn en groot: Want uyt sijn kracht Spruyt alle eer’ en macht. Die poorten vander stadt Sijn van fijnen Crystale: Dierbare schadt En wordt daer niet ghespaert: In die hemelsche Sale Ghebreeckt gheen licht te male: Want onbeswaert ‘sLams aenschijn elck verklaert: Van soeten aert Loopt daer die Vloet seer reyn, Waer uyt die bloemkens spruyten koen, Met blaeders van virtuyten groen, Dat zijn certeyn Godts Heylighen ghemeyn. 