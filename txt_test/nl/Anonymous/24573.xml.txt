 SIet ende merket een schoen agniete die myn herte seer wtuercoes ende laetes v niet verdrieten mynnet dese schoene roese Sy is een maen een maen een mane blenckende inden hogen throen bauen ander maegden voele soe blencket sy wtter maten schoen God die here heeft hoer gegeuen enen rynck van golde fyn christus bruyt is sy gebleuen bauen alle maegde fyn Sy is een maen een maen een mane blenckende inden hogen throen bauen ander maegden voele soe blencket sy wtter maten schoen Des richters gelt ende al syn raet des Jongelynges edeldom dat heeft sy altemael versmaet om christus hoeren brudegom Sy is een maen een maen een mane blenckende inden hogen throen bauen ander maegden voele soe blencket sy wtter maten schoen In een bordeel waert sy geleyt een camerkyn was hoer bereyt onbeulect ende gade bekent bleef sy in hoere suuerheit Sy is een maen een maen een mane blenckende inden hogen throen bauen ander maegden voele soe blencket sy wtter maten schoen Agniete dede datmen hoer bat sy viel in hoer gebedekyn ende den die engel geslagen had den heeft sy vander doet verwecket Sy is een maen een maen een mane blenckende inden hogen throen bauen ander maegden voele soe blencket sy wtter maten schoen Hoer naectheit was mit haer bedecket in een vuer waert sy geset daer bleef sy staen al onbeulecket vander vlammen onbelet Sy is een maen een maen een mane blenckende inden hogen throen bauen ander maegden voele soe blencket sy wtter maten schoen In hoeren hals waert sy gesneden mit enen sweerde seer Jamerlic dus heeft sy den doet geleden die daer leuet ewelic Sy is een maen een maen een mane blenckende inden hogen throen bauen ander maegden voele soe blencket sy wtter maten schoen Dese bruyt laet ons aendencken ende bidden oer seer ynnichlic dat sy ons wil lieflick schencken gades hulpe van hemelryke Sy is een maen een maen een maene blenckende inden hogen throen bauen ander maegden voele soe blencket sy wtter maten schoen 