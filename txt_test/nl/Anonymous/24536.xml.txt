 Ghelauet systu cederboem du hoge gelaefde holt wanttu heuest gedragen den edellen vorsten stolt Ick meyne Jhesus christus syn naem is wyde ende breyt die hem in synen herten draget hi benemet hem alle syn leyt O du suete Jhesus du edelle vorste fijn geuet my dat ic v drage al inden herten myn Als die here heuet gehangen aen enen cruce breyt daer di dyn mylde herte een scarp speer doer sneet Op mynes lieues houet daer steet een crenselkyn dat crensellyn is bedouwet mitten edellen bloede syn Och waer myn herte een gaerden van edellen blomekyn soe wolde ic daer in planten myns lieuen crensellyn Die bloemkens die ic meyne die heyten ommylitas die andere selue bloemen die heyten spes fydes caritas Wt mynes lieues herten daer sprynget een bornekyn een ryuierken wil ic leyden al inden gaerden myn O Jhesus gaerdenere du ware ackerman woldestu myns gaerdes plegen soe worde hi lauesam Mynes lieues armen staen wyde wtgebreyt Och mocht ic daer in rusten soe vergete ic alle myn leyt Hy heeft tot my geneyget synen edellen roder mont och mocht ic en cussen myne ziele die worde gesont Soe ic hem aenschouwe den vorsten hogebaren die mynne heeft ham verwonnen syne verwe heeft hi verlaren Aen mynes lieues syden daer licht een gulden screen och waer ic daer in beslaten al naeden willen myn Ick en kan daer niet in comen du en leydes my daerin wanttu heues gespraken sonder my en moegdi niet doen Tot mynes lieuen voeten daer steet een boemekyn mocht ic daer onder spacieren ick vergete oec alle myn pyn Wanneer ic myn lief verliese des dages ende oec des nachtes soe mach icken weder vynden al aen des cruces ast Die mynne heeft hem gebonden die hilige hande syn al aen des cruces aste myt plompen nagel Sie ic hem aen die voeten den lieuen heren myn hi steet soe vaste genagelt hi en wil ons niet ontvlien Och alre liefste here hoe dicke ic di ontflie om mynre sunden wille is my myn herte soe wee Ghedencke here der reden die van di gescreuen syn wanneer ic verhoget weerde alle dynck wil ic nae my tien Soe bid ic v lieue here doer dynre lieuer cracht trecket mynwylde herte al aen des cruces cracht Dat myn herte moete rusten al inden wonden dyn al tusschen dinen borsten als een merren bondekyn regiere my lieue here dach ende nacht tot alre stont dat ick di lief gewynne van alle myns hertsen gront Wal op mynre zielen crachten ende maket v sneel al hier ende dient den heren mit vlyte dat is al myn begeren Dat hi ons niet en ontwyke aen hem licht alle myn troest altoes als ic hem niet en geuoele myn ziele en wort niet verloest Soe bid ic v lieue here doer dine sware pyne soe verenige my in dinre mynnen soe en mach my nvmmermeer bet geschien 