 HEER voormaels hebt ghy wel verschoont Genaedich dijnen Lande, Den G'vangen Jacobs oock verthoont Verlossingh' wt haer Bande. Ghy naemt wech al dijns Volcx Misdaet Bedeckend' ooc haer sonden quaet, Dijn Thoorne was ten Ende, End' dy van dijnen Grim gheweynt, Com ons te helpen Onghescheynt, O HEER wt dees Elende. Godt onse Heylandt, ons verquick, Met Troost coemt ons te baten, Van dijnen Thoorn (Heer) goedichlick Wilt oock als nu afflaten, Waerom wilt ghy in dese Pijn, Op ons so seer verthoorent zijn? En dijnen Grim verheven, Voort varen altijdt meer en meer? Houdt op, wilt ons verquicken (Heer) En t'Leven by dy gheven. Laet dijn Volck syn in dy verblijdt HEER thoont ons dijn ghenade, Geeft ons dijn Heyl te deser Tijdt, Helpt ons van allen quade. Och! dat ick sou met Danckbaerheyt Wat Godt de HEEre tot ons seydt, Noch hooren, End' hem Eeren, Want hy syn Volck end' Heyl'gen daer, Sal Vreed toe segghen, dat sy haer Tot dwaesheyt niet en keeren. Doch is nae by, En coemt ter Hant Die Hulp en Troost des HEEren, Dien, die met Waerheyt t'Allen kant Hem vreesen ende Eeren, Dat by ons in den Lande schoon, Die Eer syns Naems al omme Woon Dat Trouw en goetheyt beyde, Malcanderen Ontmoeten soet, En dat haer kussen metter spoet, Vreed' en gherechticheyde. Dat Trouw op Aerden wasse seer, En die gherechtichede, Van HEmel siet, dan sal de HEER Veel goets doen t'Aller stede. Ons Landt syn Vruchten geven met, Voor hem sal gaen end' blijven Net Gherechticheyt vol Eere, Haer Voetstap op den Wech voort aen Voor hem oock Heerlijck laten staen, Ghelooft sy Godt de HEERE. 