 V Liefde quelt my totter doot O edel schoon Goddinne, Verlicht u dienaers lijden groot Eer dat ick heel ontsinne En vergae door u minne. Eer dat ick u oyt met ooghen aensach Maer van u hoorde spreken, Doen heeft Venus den selven dach My met u liefd' ontsteecken, Ist Liefken niet een groot teecken. Hoe kont ghy Lief die om u gaet Sijn vleesch en vloet verteeren, V troost onthouden vroegh of laet En u oock van hem keeren Die u op eer gaet begeeren. V eerbaer wesen schijnt Lief niet Te zijn soo straf van natuere, Maer goedertier dus mijn verdriet Wilt blusschen al mijn treuren Of de doot sal ick besueren. Reyn suyvere Princesse goet Mocht ick so gheluckigh wesen, V te verkrijghen, soo sou al mijn ghemoet Van veel droefheyt zijn ghenesen Dus ontfermt my door desen. 