 HOort al naer mijnen sanck Die danckbaerheyt bemint, En maeckt met my gheklanck Die vreucht in deuchden vint: Want Godts ghewercken groot Vereysschen grooten lof: Hy helpt ons uyt den noot, Daer wy min zijn dan stof, O Godt bermhertich Godt Hoe machtich is v handt, Hoe weet ghy’t beste lot, Te gheuen goeden stant: Hoe helpt ghy ons ter tijdt Door uwe Moeder fijn, Alst anders in den strijt Schijnt al ghedaen te zijn. Godt heeft den grooten haet Der ketters aen-ghesien, Met wat inborstich quaet Mariam sy benien: Hy heeft sijn Moeder reyn Willen ter trau voor-staen, Dat sy op d’aertsche pleyn Meer glori’ soud’ ontfaen Dies aen haer beelde schoon Die t’Scherpen-heuuel staet, Heeft hy verleent die kroon Van wonderbare daet: Miraklen daer gheschien, Tot ‘smenschen grooten troost, Soo elckerlijck mach sien, Van Westen en van Oost. Siecken van menich iaer Beproeft en wel bekent, Sietmen vergaren daer Van verr’, en daer ontrent: De boet, en den by-stant Die menich mensche krijcht, Blijckt klaer aen elcken kant: Niemant sulcks en verswijcht. ‘Ten is door gheen pracktijck, Noch door gheen swerte konst, Want soo wel arm als rijck Krijghen daer de Maghets ionst: Maer ‘tis des Heeren handt Die door sijn Moeder soet, Ghenadich ouer t’landt Dese miraklen doet. Lof zy dan Godt den Heer’ Die ons soo spoedich helpt, Sijn naem zy prijs end’ eer’, Die onsen rouwe stelpt: Lof zy Maria Maecht, Midts hare deuchden groot, Die Godt soo wel behaecht, En ons helpt uyt den noot. 