 HElp God my mach ghelinghen Du edelen schepper mijn Den selfsten te volbringhen Ende loue den Heere fijn Dat ick mach vrolick heffen aen Uan dynen woorden en lijden te singen O Heere wilt ghy my bystaen. By v woort willen wy blijuen Na Esaias doet vermaen In zijn boeck doet schrijuen Eer die weerelt soude vergaen Ende wat God oyt voor ons gewracht Soude hy dat laten bederuen Het waer bouen natuer en kracht. Iesus dat woort des Uaders Is komen sy v vertelt. Met grooter wonder daders Uerkocht om snoode ghelt Door Iudam synen Iongheren een Wert hy verkocht verraden Iesus dat Lam Gods reen. Na dat sy hadden ghegheten Met namen dat Paeschelam Christus en wilde niet vergheten Dat broot in zijnder hant nam Sprack etet het is dat lichaem mijn Dat voor v wert ghegheuen Tot verghiffenisse der sonden dijn. Gaf hen daer oock te drincken In wijn zijn bloet so root Sijn doot daer by te ghedincken Soot is beschreuen bloot Wie weerdich etet van dit broot Ende van desen kelck mach drincken En sal niet sien den doot. Iesus die wiesch haer voeten Als doen ter seluer stont Leerdese niet om versoeten Ut synen Godlicken mont Hebt lief malcanderen tot alder tijt Daer by salmen bekennen Dat ghy mijn kinderen zijt. Christus al inder gaerden Doen hy ghebeden hadt Die Ioden hem daer waerden Al op den seluen padt Ende brachten hem voor den rechter daer Daer hy ghegheesselt ende ghecroonet Ende totter doot veroordeelt waert. Noch aenden cruyce ghehanghen Die hooghe gheboren Uorst Na ons dede hem verlanghen Daeromme sprack hy my dorst Met name nae onse salicheyt Daerom heeft hy ontfanghen Hier opter eerden die menscheyt. Met synen hoofde gheneghen Hy synen gheest op gaf So Ioannes heeft beschreuen Ende wert ghenomen af Uanden cruyce int graf wert hy gheleyt Aenden derden dach opstanden Als hy voor hadde gheseyt. Ende na den seluen daghen Christus zijn iongheren heeft gheleert Alleen zijn woort te draghen Te preken in de weerelt vermeert So wie ghelooft, en is ghedoopt Die heeft dat eeuwighe leuen Tis hem door Christum ghecocht. Recht laet ons allen bidden Christus voor douerheyt Wen wy schoon van hen lijden Ghewalt ellendicheyt Dat haer God wil ghenadich zijn Heeft Henyrick Molenaer ghesonghen Inder gheuancnis zijn. 