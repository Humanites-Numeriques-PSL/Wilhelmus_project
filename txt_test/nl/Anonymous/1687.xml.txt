 IC weet een vrouken wel bereyt. Si heeft mijn herteken beuaen Met haerder gansscher minlicheyt. Ick en cans haer niet ontgaen Haer ionste moet ic dragen Haer wesen is so wel ghedaen. Si staet in mijn behaghen Schoonder wijf en sach ic nije Dies wil ic mi vermeten This recht dat ic haer vrienschap bije Want si doet mi mijn druck vergheten So reyn zijn alle haer sinnen Mi is te badt dat icse aensie die alder liefste die ic beminne Haer mondeken haer oochskens claer. Si blincken als cristal Mocht icse spreken oft comen naer. Dat waer mijn begheren al Mer lacen neen ic niet dat doen die quade clappaerts tonghen Och si brenghen ons int verdriet Dat vrouken is mi te hooghe gheboren dies ic wel mach beschreyen Al heb icse in mijn herte vercoren Het is al in eerbaerheyden Och lacen si acht mijns cleyn. Ic wil noch al in hopen leuen. Ende draghen mijnen druyck alleyn Die liefste en can ic niet begheuen. Si staet so vast in mi Bouen al die daer leuen. Het is recht dat segge ic dy Och woude si dat verstaen dat ic haer ghetrouwe boel soude zijn So waer alle mijn trueren ghedaen Och Venus vrouwe siet aen mijnen staet door alle ioncfrouwen eere Ghi zijt mijn troost mijn toeuerlaet. Ic bids v minnelic op eere Ghi zijt mijn liefken dies wel weert Dat ic v diene mijn leuen lanck Schoon liefken als ghijt op mi begheert. Die dit liedeken heeft ghemaect | Het quam wt rechter minnen. Al en heeft hijt niet te recht gheraecht Men salt in beste versinnen Het was so huebschen knecht Ter eeren van schoonen vrouwen Heeft hi dit liet gedicht 