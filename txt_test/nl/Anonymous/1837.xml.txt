 HOe vverdy dus beloghen O Venus dertel kindt, Ghy siet met hondert ooghen, Nochtans men noemt u blindt: Maer seyd’ men, ghy vvaert doof, Dat gaf ick best gheloof. VVaer u ghesicht verbonden, Ghelijck men valschlijck seyt, Gh’en hadt my niet ghevvonden, En dus als slaef gheleyt, Ick vvaer al dit ghesucht En oock u pijl ontvlucht. Doen ick my socht te schuylen Tot onder d’aerd’ bykans In d’alderdiepste kuylen, Soo vondt ghy my nochtans: Hier bleeckt vvel dat ghy siet, Maer ghy en hoort gantsch niet. ’T zijn nu alree ses jaren Dat eerst mijn hert aen hief Te roocken u altaren, Op dat het u belief Al ’t gheene dat ick ly Mijn lief deelachtich zy. Verhoort ghy dees mijn bede, Soo loof ick u ghehoor, En siet ick tuygh alreede De heele vverelt door, Van u ghesichte klaer In desen nieuwen jaer. 