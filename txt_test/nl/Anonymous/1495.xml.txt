 O Venus fier, soet van manier Reyn lieflijck dier ghy doet my sneven Door minne vyer, mijn sinnen schier In swaer dangier, nu moeten leven, Wilt ghy my gaen gantslijck versmaen Soo is ghedaen mijn vreucht voortaen Ick sal belaen droefheyt aencleven. Want dach en nacht, 'thert schier versmacht Door pijn onsacht, in u afwesen Hier op hebt acht, schoon lief en tracht Met al u macht te ghenesen En my verblijt, dier hier nu lijt Veel pijn subijt, wilt hem met vlijt Spijt wiet benijt, helpen uyt vreesen. V schoonheyt jent, spraeck eloquent Doet my verblent in liefde strijen V ganck behent, seer excellent Brengt my torment, aen alle zijen Want den brant hiet der liefden siet En can ick niet, In mijn hart verdriet Al ist my liet, gheensins vermeyen. Ghy zijt alleen, die mijn gheween Door liefde reen nu comt ontladen Dus wilt ontspreen, twert u ghebeen V armkens cleen lief uyt ghenaden, En u dienaer die nu voorwaer Lijt pijne swaer int openbaer Troost lief eerbaer, sonder versmaden. Princes u keert, en nu vermeert Hen die u eert met vlijt aenhanghen Zijn troost vermeert, nae zijn begeert Ongeblameert blust mijn verlanghen En laet hem zijn op dit termijn De liefde dijn, o schoone Robijn Wt liefde fijn, wilt hem ontfanghen. 