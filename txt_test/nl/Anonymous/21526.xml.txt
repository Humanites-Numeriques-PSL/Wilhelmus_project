 O Godt aenhoort desen droeuen sang Mijn hert is bang Om Ierusalem wilt hooren Na haer staet alle mijn verlang Ick ben seer swang Om Syon wtuercoren Och mocht sy mijn, nv trosten fijn Want ick hier niet, hoor dan verdriet Uan die mijn siele verstoren Coempt Heer aenhoort, mijn droefheyt groot In mijnen noot Mijnen gheest die is so banghe Hoe soude ick dy een liet met moet Nv singhen soet Uan dees bruyt Syons sanghe Als ick op haer, denck openbaer So sucht ick siet, met swaer verdriet Als een in doncker gheuanghen. Singhe ick o Heer van v goddelick woort Twort niet gehoort Maer bespot van dese scharen Hoe en sou minen geest niet zijn verstoort Uan dit discoort Ick ben in noot van varen Had ick doch een wt Syon reen Met welcken ick hier, God dancken mocht fier Hoe sou ick blijschap vergaren Ghetrou sing ick met Dauid siet Hoe sou ick yet Daer droefheyt is voor handen Den Heere nv singhen zijn liet Hoort dit bediet So verre in vreemde landen En daer Gods leer, niet en is in eer Daer zijn stem voort, niet en is verhoort Maer wort vermoort, met schanden. O Ierusalem hoe sou ick dijn Uergheten fijn Ist dat ick v verghete So moet die rechte hant van mijn Uergheten zijn. Hier bouen hooch gheheeten Want ghy zijt reyn, Gods bruyt certeyn Ghy hebt oock pleyn, Gods woort alleyn Dat muecht ghy v wel vermeten. Die tonghe die moet my kleuen aen Mijn wanghen saen Ist dat ick niet en ghedencke Op v O Syon hoort mijn vermaen Ick wou eer gaen Mijn lichaem voor v schencken. Eer ick sou dijn, vergheten fijn Want ghy doch zijt, mijn vruechde altijt Niemant en mach v krencken. Troost my mijn God mijn prince blij Want ick hoort my Gantsch droeuich ben van gheeste Met v moet ick eens rechten vrij Waerom hebdy My hier ghesonden meeste Want ick voor soet, krijch bitteren roet Uoor blijschap meest eenen droeuighen gheest Tis nv eylaes mijn feest. 