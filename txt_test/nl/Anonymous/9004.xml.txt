 O Goedig' Godt in Eewicheyt, Onse Vader end HEEre, Tot dy schreyt de heel Christenheyt Dijn G'naed' niet van ons keere, Laetse haest tot ons vlieten daer, Dat wy de Sonde nemen waer, End recht voor dy bekennen. Wy hebben ons versondicht veel, Met Misdaet men'gerleye, Met Hovaert, Wraeck end Overspeel, Met Vloeck, Haet, Hoererije, Met Achterclap end Ontrouw' groot, Met Giericheyt al boven Maet, Met Onrecht aen die Armen. Dijn heylich Woort is niet gheacht Noch bruycket nae Betame, Weynich is dijn Weldaet betracht, Dies over ons is comen Die scherpe Straff der Roeden dijn, Daer met ghy HEEr Castijend' zijn Die Schapen dijner Weyde. Met Cranckheyt veel aen men'gen Oort, Daer door dat Volck moet sterven, Met duyre Tijden noyt ghehoort, Daer door de Luyd' verderven, De Vyant Ancxtet ons so seer, Ons overvalt syn bloedich Heyr, Dijn Christen te vermoorden. Nochtans HEEr niemant seggen can Dat ghy straffet t' Onrechte, Want wy die Straff verdienet haen, Wy Arm sondich Gheslechte, Dijn Ordeel al Rechtveerdich gaet, Want wy so lang' hebben versmaet, All' dijn ghetrouw' Vermanen. Doch want ghy onse Vader bist, Sullen wy niet vertzaghen, Maer onse schult end s'Vyants List, End alle Noot dy Claghen, End dy gheloovich Roepen aen, Ghy sult ons laten niet vergaen, Maer ons Ghebedt verhooren. Daerom Heer Godt der goedicheyt Wilt onser dy Ontfarmen, Help dijn benaude Christenheyt, Ghedenck hoe wy syn Armen, Ons Wapen end Gheweer niet gelt, So ghy HEEr selffs niet helpen wilt, Die Vyand' te Verjaghen. Ghy holpet HEEr so dickwils vry Den Volck van Israele, Want sy Verthoornet hadden dy, Met Sonden al te veele, So quam haer de Vyandt int Landt, Verderffse seer met Rooff en Brandt, End Worghen deerlijck veele. Dan keerdense weder tot dy, Als sy gheplaget waren, Aenriepen met Claecklijck gheschrey, Dijn Hulp deedt ghy met sparen, Quaemt haer te baet in sulcke Noot, Die Vyanden sloecht ghy ter Doot, Dijn Volck ginckt ghy bevrijden. Daerom wy dy oock Roepen aen, In onsen grooten Noode, Want wy gheen ander hulpe haen, Dan dy HEER Godt soo gaede, Vergheeft ons onse Sonden al, Verlost ons wt des Doodes Val, Die Vyandt van ons drijve. Ach Jesu Christ Godt onse Heer, Wilt ons doch niet vermijden, Door dijn selffs goedicheyt end Eer, Door dijn Menscheyt end Lijden, Door dijnen swaren bitt'ren Doot, End door dijn Opstandinghe vroet, Help ons wt s'Vyants handen. Ach Heere Godt heylighe Gheest, Wy bidden dy al tsame, Sterckt all' die ghenen aldermeest, Die gaen in dijnen Name, Strijden teghen die Vyand' dijn, Wilt ons ghetrouwe Veltheer zijn, Dat wy Victory vechten. HEER onse Godt in hoochsten Throon, Heylig' Dryvuldicheyde, Een Eewich Godt Heerlijck end schoon, Houd' ons in dijn Gheleyde, Behoed' ons aen ons laetsten Eynd', Als wy varen wt dees Elend', Voor allen quaden, Amen. 