 Heffe op din cruce myn alre liefste bruyt volge my nae ende ganc dyns selues wt want icket gedragen heb voer di heeftu mi lief soe volget my O Jhesus alreliefste here ic byn noch jonc ende teder ic heb di lief dat is ommer waer mer din cruce dat is mi voel te swaer Ick was noch jonger doe ic dat droech clage niet du byste sterck genoech wanneer du biste alt ende colt soe en hebstu des cruces geen gewalt Wie mach liden dat bedwanck der dage is voele dat jaer is lanc ic byn des cruces ongewoen och spaert my myn alre liefste brudegom Noch bystu lief dus haeste verlegen du moetste noch stryden al dyn dage ic wil castyen dyn jonge lyf du weerste my anders voel te styf Here dattu wilste dat moet ommer wesen mer des cruces en mach ic niet genesen mer wylstuut hebben dat icket sal dragen soe moet ic krencken ende versagen Waenstu inden rosen te baeden du moetste jerst doer die doernen waden sich aen dyn cruce ende aen dat myn hoe ongelic swaer datse syn Wy lesen inder hiliger scryft dyn juc is suet dyn borden syn licht hoe bystu my dus anxtelicke hart och spaert my myn alre liefste brudegom saert Ongewoente beswaert den moet mer lydet ende swyget et wort noch guet myn cruce dat is soe costelicken pant den ic dat gonne dat is myn vrent Dinen vrenden geuestu weynich troest my gruwelt voer den swaren last ic sorge ic en sals niet moegen herden Och lieue here wes sal myns geweerden Dat hemelrike dat lidet gewelt mer du bist noch van mynnen colt hebstu my lief het wort noch guet want rechte mynne maket al dynck suet Och here gheeft my der mynnen brant myne crancht is di wal becant laetstu my op my seluen staen soe weetstu wal dat ic moet vergaen Ick byn swaert ende suuerlic ic byn suer ende mynnentlic ick geue den arbeyt ende rust betrouwe op my soe staestu vast Och here oft ommer wesen mach des cruces neem ic geen verdrach mer wylstuut hebben ende moet dat ommer syn soe geschie dyn wille ende niet die myn Solde ic din ryke ende hulde verliesen ic wolde eer hondert crucen verkiesen Here gheuet macht ende lydsamheit ende cruce my wal het sy my lief of leet Ist dat dyt cruce te herten gaet soe dencket wat ic di hebbe bereyt my seluen geue ic di te loen ende mitten engelen die ewige croen Lyden is myn naeste cleet een mantel van liden is my bereyt sy is geuoedert mit verdriet Och leyder ic en kanse verslyten niet 