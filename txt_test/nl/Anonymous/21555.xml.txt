 VUilt wt den slaep ontspringhen Elck die in sonden leeft En wilt v vleesch bedwinghen Eer v den tijt begheeft Den dach die naect, daert al voor beeft Alomme Siet toe weest op v hoede De wapen des lichts aencleeft Eer v den grooten dach met list aencomme. Den dach des Heeren vierich Sal comen onbedacht Ghelijck eenen dief ghierich Is comende inder nacht In welcke de hemelen sullen met cracht Bederuen De elementen sullen Dan smelten seer onsacht Door den anxt die elck dan sal verweruen. Wanneer dien dach sal wesen Dat Christus comen sal Sullen die stercke ruesen Dan schreyen ouer al Want desen dach wert een gheschal Der tranen Eenen dach der tempeeste En eenen duysteren val So Iohels prophecien ons vermanen. De menschen sullen weenen Door vreese ionck en oudt Haer bloet sal door tvereenen Uerstorten menichfout Haer vleesch sal zijn als dreck bedout Uan drucke Niet en sal haer beschermen Siluer goet nochte gout In desen wreeden dach der onghelucke. Al dees eerdtsche landouwen Moeten door tvier voorwaer Sijnder ieloescher trouwen Uerteert zijn openbaer Want hy salt al ten eynde claer Beschicken Met al die inden lande Leuen hier ende daer Door synen grammen moet, en swaer verschricken. Nieu hemel en nieu eerde Uerwachten wy diuijn Die hy met grooter weerde Ons sal aenbiende zijn Daeromme lieue broeders fijn Wilt waken Op dat ghy wert beuonden Al voor zijn wreet aenschijn Een wtuercoren vadt in alle saken Keert v nv twert v boetsel Wt uwen sondighen ganck O ghy onsalich broetsel Eer v dat oordeel stranck Aencome met een listich beuanck Des Heeren Soect hem nv inder eerden De daghen ws leuens lanck Op dat ghy moecht ontulien, alsulck onteert. 