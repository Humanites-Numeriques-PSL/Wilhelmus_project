 Ghy Mannen ende Vrouwen Die op die werelt zijt, Wildy v ziel behouwen, En beteren uwen tijt, Wildy den vyant mincken Die ons altijt volght nae, Hebt altijt in v gedincken Den name van Maria. Maria is so soeten Ende so wel genaemt Datse die Engelen groeten Also haer wel betaemt, Het is die Coninginne Die Godt zijn boodtschap sandt, Vol gratien ende vol minne, Maria is zy ghenaemt. Des heyligen Kersnacht Woude hy gheboren zijn, Van haer die op bracht, Des Hemelschen doctrijn, Sonder wee oft smerte, In Maechdelijcker vreucht, Nu loven wy met herte Maria die suyver jeucht. By des Enghels salute Datse Iesum ontsinck, Wert die vyant te buyte Van ons die bevinck, Het landt en Godt die Vader, Al Marien lijf: Wy dancken alle gader Marien dat reyne wijf. Die neghen Enghelen chooren, Die salighe Seraphin, Altoos sonder verhooren Loven met herten fijn, Die soete suyver name Die elck met herten dient Die Godt wel is bequame Maria des menschen vrient. Maria is die vlame, Die tâ€™Paradijs verlicht, Maria sonder blame Vol gratien is ghesticht: Sy is die tresorie Van gratien, dat is certeyn, Met love willen wy vercieren Maria al gemeyn. So wie dat in dit leven Maria eere doet, Sy en sal hem niet begeven Al ist dat hy misdoet, Gratie sal hy vercrijgen, Als dede Theophilus, Hy en wilde den lof niet swijgen Mariam die Moeder Iesus. Die can Maria eeren, Ende dienen met herten geheel, Sy sal hem inpetreren Van gratien sulck ghedeel, Dat hy niet en sal mogen Verdoemt zijn na zijner doot Nu laet ons allen loven Mariam, wy hebbens noot Maria draeght die croone Naest Iesus haer lieve kint, Sy sal hem waerlijck loonen, Diese met herten mint, Nu bidden wy alle gemeyne Mariam de suyver jeucht, Dat sy ons verleene Haer gratie ende haer deucht. 