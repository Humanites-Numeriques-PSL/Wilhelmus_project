 GEestighe Phillida lieve Matressie, Loof jy die jabeltjes die jou het Bessie Onder de Linde-boom maeckte wijs, Soetert de totebel schijnt soo vijs, Sy remelt steets die mint is dom, En t' ruwe vel vergaet 'er om. Die sy u aldermeest teghen wil maken, Looft vry dat daer al haer sinnen naer haken, Schelt sy ons Herders niet lelijck uyt, Want sy waer garen met een de Bruyt, Merckt, die de waer laeckt koopse eerst, Of die 't veracht bemint het seerst. Heeft u 't gerucht noch in 't oor niet gekloncken Hoe sy aen Thirsis haer vlammende voncken Onder een heuveltje stelde voor, Met groote lust doch kleyn ghehoor, Van Thirses' die voor d' ouwe queen Met Phillida het waer te vreen. Stervende salse noch schreyent beklaghe, Dat sy haer maeghdom in d' aerde moet draghe, Sonder van yemant te sijnen gelieft, Had haer een goet gesel eens gerieft, Soo waer haer ouwe hart gerust Welck nu verdwijnt om geyle lust. Laetse dan varen die vijse klappye, En kom begeeft u met ons aen de reye, Daer gy de jeughdighe herders sult zien Yder om 't vlytighst u gunste bien, Want ouwe kouwe queene vreught, Doet selve jonghe luyde deught 