 Hier beghinnen wi nv an. Een nyeuwe liet te singhen Ende singhen van eenen regulier moninck. Ende van eender naeyerinne Die regulier in een waerts huys quam Hi vraechde wat hebdy te eten Ick soude tot eender naeyerssen gaen Het was mi bi na vergheten Doen hi totter naeyerssen quam Hi wert seer wel ontfanghen Si nam hem in haren witten arm Ende si aten met malcander Doent was aender middernacht Si hoorden dat clocxken clincken. Staet op staet op goet regulier moninck. die metten moet ghi singhen. Doen dat clocxken gheluyt was Hi soude gaen inder metten Och wiste dit mijn heere den abt Hi soude mi seluer wecken Doen die moninc inden ommeganck quam die abt die quam hem teghen Bona dies bona dies ghi regulier moninc Waer hebdy te nacht gheleghen Daer ick te nacht gheleghen hebbe daer was ic seer wel ontfanghen Men schencte mi daer den coelen wijn Ic lach in mijns liefs armen Die abt al tot den moninck sprack Met also soeten worden Nv segt mi goet regulier moninck Houden dat onse oorden Doen die moninc inder kercken quam die broederen liepen te samen Die een moninc al tot den anderen sprack desen moninck willen wi verbannen En dat verhoorde de regulier moninck Hi liet zijn capken vallen Soude mi die nayersse niet lieuer zijn. | Mer dan mijn broeders allen Die ons dit liedeken heeft ghemaect Hi heuet seer wel ghesonghen dat heeft ghedaen een regulier moninck Wt der cappen is hi ontspronghen 