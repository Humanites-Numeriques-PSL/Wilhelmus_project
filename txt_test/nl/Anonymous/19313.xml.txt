 KEert v van uwen boosen weghen O ghy menschen opstinaet Bekeert v alle tot Godt te deghen Want na desen tijt verstaet En is gheenen tijt desolaet Om boet te doene dit aencleeft Ghelijck de Enghel//met groot behenghel In Apocalipsis ghesworen heeft. O ghy menschen quaet van gheeste Die Gods wille altijts wederstaet Door den raet al van de beeste En door valscheyt van zijn dienaers quaet Die altijts leeren onueruaert Teghen die gheboden van God den Heere Met alle haer crachten//en groote machten Uersmadende altijt Godes eere. O ghy arch gheslachte der slanghen Hoe sult ghy Gods oordeel ontgaen Want v boosheyt en al v ganghen Sijn totten hemel toe ghecomen saen En ghy sult dobbel vergheuinghe ontfaen Uan al v boosheyt en ouerdaet Hy sal v betalen//en wel achterhalen Waer dat ghy vliet, oft henen gaet. Dobbel vergheldinghe sal hy v schencken En weder gheuen in uwen schoot Om dat ghy spreeckt niemant mach my crencken Ick en sal sien oock gheenen noot Ick sitte als een Coninghinne groot En ick en sal gheen weduwe zijn Daer om sullen v plaghen//en groote slaghen Op eenen daghe comen sijn. Die sondaer en derf niet spreken Dat hy niet en heeft ghesondicht voorwaer Want men sal vierighe colen ontsteken Al op zijn hooft vergaderen dits claer Die daer sprekende is eenpaer Ick en hebbe niet ghesondicht quaet Al teghen den Heere//noch sine leere Oft teghen zijn woorden delicaet. O boose weerelt wat sult ghy maken Als die Heere v besoecken sal fijn Hoe sult ghy met v sonden ontraken Uoor Godt ende die Enghelen fijn Als ghy sult aenschouwen zijn claer aenschijn Siet Godt is die rechter ouer al Wilt hem aencleuen//so suldy met hem leuen En van die doot hy v verlossen sal. Wilt v altsamen tot my bekeeren O ghy menschen wie dat ghy zijt Soo wil ick my oock tot v keeren En v gheuen al sonder respijt Mijn rijcke den eewighen tijt En v verlossen al metter spoet Uan die eewige doot//en tormenten groot En ick wil v gheuen mijn eewich goet. Noch sal ick v gheuen sonder sneuen Te sitten met my op mijnen stoel groot En ick wil v oock te eten gheuen Al vanden verborghen hemelschen broot En drincken v met claer water minioot Ende v my trouwen inder eewicheyt Wilt hier op dencken//niemant mach v crencken Betrout op my soo ick v heb voorseyt. Predict ende laet oock weten Al vanden gherechtighen schoon Dat zijt goet hebben want si sullen eten De vruchten van haerder handen loon Maer die wercken der goddelooser coon Die sal hy verghelden met toornicheyt Uier en wormen//sal hi haer geuen met stormen Dat si bernen en gheuoelent in eewicheyt. Hoort na mi spreeckt die Heere ghepresen Ghy die de gherechticheyt begheert met vlijt En die den Heere soecken te vreesen Aenschout die steenrootse die voor v strijt En daer ghy oock wt ghehouwen zijt Ick ben v trooster weest niet veruaert Ick sal v verblijden//en voor v strijden En vreest gheen tormenten vier ofte swaert. Merckt op my mijn volck al ghemeyne Ghy die de gherechticheyt kennet wel O ghy volck die mijn wetten reijne Al in v herten draghet snel Uerstaet v met al versmaetmen v fel Noch van lasteringhe der menschen boos Want die motten//sullense duerrotten Maer mijn gherechticheyt die blijft altoos. Soecket den Heere soo sult ghy leuen Uerkiest het goet al voor het quaet Soo sal hy v beschermer wesen Ende v vasticheyt zijn verstaet En weest niet bedroeft noch desperaet Al valt v dat lijden dicwils swaer Wilt u in duechden//altijts veruruechden Hebt lief de gherechticheyt en volchtse naer. O Princelijcke Heere der Heeren U si lof prijs eere en maiesteyt Die ons gheeft v rechte leeren Ende uwen gheest al ouer ons breyt Wy willen v dienen in gherechticheyt Want ghy zijt alleen onsen lofsanck soet Ons eewighe Uader//ende bewaerder Wel hem die v verbeydet met ootmoet. 