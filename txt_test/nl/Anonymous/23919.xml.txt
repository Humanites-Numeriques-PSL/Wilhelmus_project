 GHy broeders en susters weest verblijt Als ghy veruolghinghe lijt Om Christus naem ghebenedijt Want dat rijcke Gods sal v erue wesen Uermaect v met Gods gheest altijt Want ghy toch salich zijt Als ghy om dwoort Gods wort benijt Soo wy Matheus int vijfde lesen Paulus seyt voorwaer Twee Timotheum int derde claer Al die Godsalich hier leuen Die moet veruolcht worden ende verdreuen. Niet dan tribulatie voort Heeft hier die Christen nacie hoort Als Matheus oorboort Staet int vierentwintichste ghescreuen Met groot discoort//om Gods woort Suldy worden vermoort Uan alle menschen verstoort Alleen om Christus naem verheuen Lucas int neghende staet Soo wie zijn leuen laet Om Christus naem die salt behouwen Dus en laet ons van Gods woort niet verflouwen Esaias int negenenvijftichste staet Die waerheyt wort versmaet Ia leyt gheuallen op der straet Die claerheyt machmen niet int voorschijn lesen Die waerheyt wort gheuanghen verstaet En al die vanden quaden afgaet En die boosheyt verlaet Die moet hier alle mans roof wesen Als Christus spreect seer soet Wort ghy ghehaet metter spoet Weet dat si my oock haetten en verdreuen Ioannes int vijftienste vint ghijt gheschreuen. Eylaes het waer my groot verdriet Seyt Paulus te beroemen yet Dan int cruyce des Heeren siet Het staet Galaten int seste ghepresen Oock Christus thooft selfs niet Als Lucas hoort mijn liet Int vierentwintichste bediet Dan door lyden ghegaen is int shemels wesen Aldus moeten nv na gaen Sijn leden wilt dit verstaen Want ons Christus selue gaet leeren Dat die knecht niet meerder en is dan sinen Heeren. Troost v met Godt en dit versint Dat hy castijt die hy bemint Ia gheesselt zijn soon ofte kint Eer dat hy hem wilt ontfanghen Als nv die castijnghe compt ontrint Soo weet dat ghy zijn sone bint Totten Hebreen ist gheprint Int tweelste hoort toch na mijn sanghen Elcken sone die de Uader castijt Wie nv gheen castydinghe en lijt Die si alle deelachtich waren Dat en zijn geen rechte sonen mer bastaren. Mer laet ons lyden om dwoort Gods hier Want om Gods wille ist beter manier Dan om het quaet te lyden fier Alsser staet een Petrus int derde Want Godt ondersoect ons altijt schier Met druck veruolghinghe oft vier Aenhoort toch dit bestier Oft wy oock in hem sullen volherden Die nv volstantich blijft fijn Die sal dan salich zijn Matheus vierentwintich gaetet verclaren Dus laet ons hierom stryden allegaere. Al worden wy veruolghet swaer Wy lident al tis openbaer Men lastert ons hier en daer Mer wy bidden alser staet Corinten vier Tcruys dunct die verloren worden claer Een sotheyt alst oock blijckt voorwaer Maer tis die Christen schaer Oft die salich worden een cracht Gods hier Alsmen vint gheschreuen staen Corintien int eerste saen Actum veertienste dat doet ons blijcken Dat wi door veel verdriets moeten gaen in Gods rijcken. Dat rijcke der hemelen lijdt ghewelt Wie daer ghewelt om stelt Die cryghet onuermelt Mattheus int elfste daer moechdijt vinden Wie tcruys des Heeren tonderuelt Oft daer niet van en helt Die wort voor Godt als niet ghetelt Als Matheus ons in tiende gaet ontbinden Wie om dwoort Gods niet en haet Sijn goet en leuen niet en versmaet Die en mach niet wesen Gods kint Lucas int veertienste dat ghijt claer vint. Al is die weerelt nv soo bly Laet ons met Godt onsen Prince vry Lyden een weynich ghestry Hier na sullen wy verblyen met den Heer Een vrouwe in deser tijt sien wy Heeft groote smerten pijnen en ghely Eer dat si baert hoort my Maer als si ghebaert heeft en ghedenct si die pijn niet meer Soo salt met ons oock zijn Ioannes sestien statet fijn Romeynen in .viij. staet sonder swijcken Dat ons lyden by Gods glorie niet en is te ghelijcken. 