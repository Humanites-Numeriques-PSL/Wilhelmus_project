 HOort nae my altesamen, die de waerheyt bekent En Gods woort excelent, in uwer herten draecht En wilt v zijns niet schamen, voor die menschen blent Of als sy v veruolgen, en weest niet versaecht Want also ons ghewaecht Esayas fier De wormen schier Sullense eten hier Ia met groot dangier sullen sy vergaen En in dat helsche vier Eewich torment ontfaen. God is onsen trooster voor wien sydy veruaert Uoor der menschen kinderen, die doch steruelic zijn. En ghy hebt vergheten den Heere die v bewaert Die den hemel wt reckt en schiep die erde fijn Maer den Schepper dijn Diet al gheschapen heeft Zee, lucht, en watter leeft Ia elcken voetsel gheeft Uergheet ghy ende beeft Uoor crancke menschen nv Uoor wien ist dat ghy sneeft Want God sorghet selue voor v. Dus laet God alleene v sorge zijn voorwaer En betrout eenpaer, op Christum den heere goet En werpt al uwen last, op hem spreeckt Dauid claer Hy sal v wel besorgen, door zijn genade soet Dus hebt nv eenen moet En vreest gheen menschen quaet Want Christus voor ons staet En is ons Aduocaet Die in elcken graet Hem gheloouen so tbetaemt En volghen zijnen raet Die en werden niet beschaemt Prince God, Heere sendt ons in alder tijt Uwen heylighen Gheest, in onser herten saen Op dat hy ons leere, v weghen breet en wijt O God ghebenedijt, en wilt ons niet afgaen Al machmen ons versmaen Om dijns woorts wille siet Wy en achtens niet Want tselue is v gheschiet Ghy o Heere liet Uoor ons v leuen bloot Is den knecht beter yet Dan zijn Heere groot? 