 Ic weet een suyuerlycke Geen schoonder die aerde en heeft Sy woont in hemelrijcke In weelden dat sij leeft Soo wie dat haer lief heeft En dienen haer met trouwen Die schoonste bouen alle vrouwen Die haer dienaers niet en begeeft. Twee vrindelijck oochskens draecht sij In allen haer dienaers noot Daer mede soo veriaecht sij Allen druck en teghenspoet Och edel maget soet Wilt doch mijnder ontfermen Aensiet mijn suchten en kermen Als ick eens steruen moet Ic en can niet vergheten Haer groote ootmoedicheyt Ten waer niet wt te spreken Haer suyuer reynicheyt Ick wete wel hoe sij heet Die mijn herteken heeft bevanghen Nae haer staet alle mijn verlanghen Tot inder eewicheyt. Wt Dauidts gheslachte geboren Vander eewicheyt voorsien Wt alle maechdekens vercoren Wat eer mocht ick haer bien O Maria maget puere Propheten van goeden leuen Die hebben van v gescreuen Soo menige schoon figure. Och gloyende Moyses doren Die brant en niet en verbrant Schoon roose sonder doren Al in dat coren gheplant Weest doch mijn onderstant En wilt doch voor mij spreken Als mij mijn herte sal breken Reyct mij v ghenadige hant. O alder schoonste duyue Noyt men so schoon en vant Reyn taxken van olijue O duyue die v gewan Die wter arcken quam Prijs hebt ghij ons verworuen Hij es voor ons gestoruen Die ons dat leuen gan. Schoon Arons roede bloyende Reyn maechdelijcke greyn Fonteyn der minnen vloyende Al in des hemels pleyn Rust ghij altijt certeyn Soo wilt doch voor mij spreken Als mij mijn herteken sal breken V dienaer wil ick sijn. Reijn balsem gaerde ghepresen Ghij riect als nardus soet Want ghij condt al ghenesen Des sondaers wonden groot Al waren sij totter doot Als hij die sonden wilt laten Soet bouen honich raeten Helpt ghij hem inden noot. O suyuer lelie reyne Noyt smette in v en quam Een hert sach v alleyne Seer rasch dat hij tot v swam Het is geworden tam Het liet hem iaghen en drijuen Het woude by v blijuen Oftet waer gheworden lam. O Maria die schoonste vrouwe Wyens ghelijck noyt man en vant Ick bid v op rechter trouwe Als ick moet int vreemde lant Daer ick ben ombekant Wilt doch mijn leydster wesen O maghet wtghelesen Doet mij dan onderstant O Maria die schoonste kersouwe Met hemelschen daw bespreyt O alder claerste vrouwe Ghij verwint den vyant wreet Verdrijft doch allen mijn leet En wiltse bij v bringhen Al die dit liedeken singhen Want Godt v geerne verhoort. 