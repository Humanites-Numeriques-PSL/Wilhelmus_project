 MEt liefd' ghequelt soeck ick v raet, Raet my nu wel eert valt te laet, Laet my niet heel bederven Derven van troost doet sterven. Sterf ick om v door liefde groot Groot sal v pijn zijn door mijn doot Doot ghy v lief vol trouwen Trouwen sult ghy veel rouwen. Rou sal van v vlien met der spoet Spoet ghy te troosten mijn ghemoet, Moet v dienaer ootmoedich Moedich vertroost hem spoedich. Spoet v tot hem die v verwacht Wacht v voor tonghen vals, vol pracht Pracht doet t'goet hart verkeeren Keeren wilt nu met eeren. Eert hem Princes die v bemint, Mint hem die ghy vol trouwen vint, Vint ghy mijn trou ghestadich, Stadich zijt my ghenadich. 