 Vvilt nu vreucht bedrijuen Ghy steden in Hollant, Jn Zeelant Mannen en Wijuen, Bedrijft vreucht aen elcken cant, Ter eeren den Prince verheven Sijn huysvrou Edel vermaert, Datse God gratie heeft ghegheven En trouwelick bewaert. Ten Briele is sy ghecomen Al met triumphe groot, dat hebben die Burghers vernomen Men schoot so menighen schoot, den Prince tot zijnder vromen, Men nam haer byder hant Men hiet haer willecomen Al in des Princen Lant. Als den Prins dat heeft vernomen, Van herten was hy verblijt, Hy voer al sonder schromen, Naer den Briel seer subijt, Naer haer was zijn verlanghen, den Edelen Prince goet hy heeft zijn Bruydt ontfanghen En vriendelick gegroet. Men sach daer vreucht oorboren Ten Briele, ick seght v plat, Tromlen en trompetten mochtmen hooren Op het hooft en in die stadt, Tgheschut wert los gheschoten Ter eeren die Bruydt minioot, Ten heeft haer niet verdroten Te schieten soo menighen schoot. Als sy binnen is ghecomen, die Jonckvrou reyn ghemaniert, Elck hiet haer willecomen Vreucht wert daer gehantiert, Op den Toren sachmen vieren Deur die stadt nacht en dach, Met lieflicke manieren Men hoorde daer gheen gheclach. Van daer is sy ghetoghen, Naer Dort al metter spoet, Alsoomen sach voor ooghen, God die heeftse behoedt, Trompetten ende Claroenen Gauen daer groot geluydt, Elck een sachmen daer spoeyen Om te eeren des Princen Bruyt. Die van Dort cloeck van aerde Die waren haest bedacht, Want sy gheen cost en spaerden Maer hebben de Bruyt verwacht, Die schutters sachmen treden Met Vendels wijt ontdaen, Coragieus van zeden Om die Bruyt te ontfaen. De Burghers met verlanghen Liepen daer buyten die Poort Om die Bruyt eerlick tontfanghen, Tgheschut wert daer ghehoort, Men sach Pecktonnen branden, Door die stadt hier en daer, Alle die Papisten ter schanden Ter eeren den Prins eerbaer. Die Heeren vander steden, Schout schepenen wel ghemoet, Burghemeesters en schutters mede, Die quamen haer int ghemoet, Met Vendels wijdt ontloken, seer lustich triumphant, En hebben seer vriendelick ghesproken, Weest willecoem in Hollant. Dus wilt doch vreucht hantieren Ghy steden aen elcken cant, En wilt doch vrolick vieren Ter eeren den Prins vaeliant, Danckende Godt verheuen Van dat Babel soo wort verstoort, En dat hy ons heeft ghegheuen Zijn heylighe Godlick Woort. Ghy moecht v wel verblijden Ghy steden hooch vermaert, Want noyt tot gheenen tijden En waert ghy also bewaert, Met sulcken Edelen Heere Ende een Princesse so goet Want sy beyde voor Christus leere Willen waghen lijf en goet. Laet ons den Heere dancken Ghy Menschen groot en cleyn, Hy sterckt ons arme crancken Alsmen mocht sien ghemeyn Te Leyden voor de stede, Was den vyant seer verbaest, Ende t Alckmaer oock mede, Daer ruymden hy metter haest. Oorlof Prinslicke Heeren, Wilt dit in danck ontfaen, Den Prins van Oraengien ter eeren So is dit Liet ghedaen, Met sijn Princesse verheuen Godt spaerse beyde ghesont, En wilse lang laten leuen Bid ick met tshertsen gront. 