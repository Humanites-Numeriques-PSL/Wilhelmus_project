 Hoort vrienden al ghelijck, Ghy die daer zijt gheroepen Seer autentijck Door den Porphetischen Geest De Genade staet open Wilt met vlijt tot hem loopen Deyr ghehoorsaemheyt meest In dit aersche foreest Zijt onbevreest Als Christelijck ingien, Ghehoorsaem t'zijnder eeren fier Wilt u tot hemwaert keeren, hier Recht op de losse knien, Slappe handen tot dien. Om op te rechten claer Ghehoorsaemheyt wilt hooren Des Gheloofs eenpaer, Heeft God sijn soon ghesendt En sommige vercoren Tot Propheten al voren, En tot Apostels jent, Om te maken bekent Onder de Heyden blent, T'gheloove delicaet, Om elcken te bewijsen vroet, Tnavolghen niet om volprijsen, soet, En leeren metter daet, Acht nemen op Gods raet. Voor God gelt met ootmoet, Het gheloove seer reene Dat deur de liefde goet Is werckende voorwaer, Dats te mercken alleene Aen Abraham int gemeene Als Loth, Gods vrient eenpaer Was ghevanghen, dits claer, Heeft hy uyt liefden daer So men mach nemen acht, Met een weynich vaillande//net, Sijn leven daer te pande gheset, Wt vier Coninghen macht, Verlost, deur s'Geloofs cracht, Laet ons Iohannus raet, Oock volghen al ghelijcke Voor ons Broeders verstaet, Ons leven laten hier En volghen autentijcke, Abraham publijcke, Als eenen Vader fier, Want hy in sijn bestier, T'ghehoorsaemheyts dangier Volchde also men sach Daerom gerechtich vonden//snel, So de Schrift can oorconden//wel Door het vyerich gheclach Tot God men sulcx vermach. Onghehoorsaemheyt vliet, Aen Saul wilt eens mercken Hoe hy (vaet dit bediet) Door ongehoorsaemheyt. Eygen wijsheyt ginck stercken, En verliet t'Gebodts wercken Daerom hoort dit bescheyt, so Samuel verbreyt, Dede so hyt uytlet, Tooverye seer verdraeyt, Al die vleesch en bloet volghen//naer Die slaen in Gods vervolghen//swaer, Wie op vleesch en bloet saeyt, Tvleesch verderven hy maeyt. Overtredinghe quaet, Naer Paulus ghewaghen, Heeft also men verstaet, Vergheldinghe ontfaen, So men (weert om beslaghen) Mach sien sonder vertraghen, En aenden man Gods seer saen, Doen hy seer wijs beraen, Ontfinck door Gods vermaen, Een ghebodt naer t'bediet, Dat hy (leest de Schrift t'stater//claer) Niet soude nutten broot noch water//daer Int voyagie dus siet, Wat hem daer is geschiet, Naer huys reysende reyn Een out Propheet naer desen Is ghecomen certeyn, Om hem verleyden daer En met loosheyt mispresen Leugenachtich bewesen, Dat hy broot, water claer Mochte nutten eenpaer, Hy geloofde voorwaer Maer quam in grooten noot So de Schrift gaet oorconden ras, Van een Leeuw hy verslonden was Deur overtreden bloot Daer ghestraft metter doot Dus schout der valschen raet, Gods voys wilt obedieren Tot Babel niet en gaet Doet naer s'Heeren bevel Wilt in gheender manieren Hare afgoden vieren, Dat ghy van den Leeuw snel Niet wort verslonden fel Die gaet seere rebel, Rontom met grooter nijt, Als Petrus ons vermaender//is Maer God die een bystaender//is In den becoorden strijt, Geeft uytcomste subijt. Maer al die desen God Wil hebben tot een Vader Die moet (dits voor een slot) Mijden dat is onreyn. Want God (als wijs berader) Vliet met sijn geest te gader, Den gheveynsden vyleyn, Dus en achtet niet cleyn Wat ghemeenschap certeyn, Heeft Gods Tempel minioot, Met den afgoden Tempel//quaet, Also tot ons exempel//staet, Of het licht, claer en bloot, Met die duysterheyt groot, Laet lichten u licht schoon, Vrienden om verjolijsen, Voor de werelt ydoon Op dat sy altemael V Hemels Vader prijsen, Wilt u in als bewijsen, Sonder aenstoot reael, Dese t'geloof principael Broeders int generael, Geen ergernisse en zijt, Maer by Griecken en Ioden//leeft So ons Paulus gheboden//heeft, Loft nu den quaden tijt Elck hem hier in wel quijt. 