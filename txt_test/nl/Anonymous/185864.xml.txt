 Eylaes wat doelter menich mensch, Die leeft na zijn eyghen sinnen, En ghedenckt hier noch niet eens, Dat hy moet boven al minnen, God zijn licht, en leven, biedt, Sonder Gods liefd’ ist al niet. Hy is verdoolt en seer verblint, Die God hier niet leert kennen, En die in zijn Siel niet vindt, Dat hem tot God soude brenghen, Willich sterven der sinnen ziet, Verkrijght Gods kennis, en anders niet. Ia al wat inde Werelt is, Dat en heeft toch gheen begheeren, Dan alleen dat hart ghewis, Dat tot creatuer gaet keeren, Onghestadich als een riet, Daer’t al sonder God is niet. Wie dat aerdtsche minne draeght, Sie dat hem nae niet rouwe, Eertijts heeftse my behaeght, Dan ick vondse noyt ghetrouwe, Sy brengter menich int verdriet, Die haer lief heeft en God niet. S’werelts liefden is een haet, Swaricheyt vintmen daer binnen Haer, dienaers loont zy met quaet, Ongestadich zijn haer zinnen, Liefhebbers des werelts hiet, Verlaet, of ghy en vint God niet. Siet een wegh is ons bereyt, Schiet hier vande creatueren, Hoort getuych vande waerheyt, Al soud’ ghy dat zwaer besueren, V Cruys neemt op, hem volght yet, Verlaet of ghy en vindt God niet. Al gelaten niet so goedt, Met een hartjen zeer ootmoedich God te minnen, t’opperste goedt, Maeckt den Geest hier zeer voorspoedich Vrolijck bly, hoet v geschiet Verlaet, of ghy en vint God niet. Soeckt geen eer ter werelt seer Noch in yemants hert t’behagen Acht v cleyn en mint noch meer Datmen, v, by yemant dragen Of en prijst, maer altijt vliet Verlaet of ghy en vindt God niet. Princen verlaet v selfs eerst In al dat v mach vermaken Buyten God, ziet minst en meest Of het sal na bitter smaken Beveynst bedrogh, en scijn-deucht biet De werelt, maer zo is God niet. 