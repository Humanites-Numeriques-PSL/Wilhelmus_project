 NV siet hoe fijn end Lief'lijck ist, Recht Broederlijck te Leven, Tot eenicheyt in Jesu Christ, Van Herten hem begheven. Want Eenderley ghesinnet zijn, Doet d'Een den And'ren Bouwen, End hem selffs Matich houden fijn, Daer mach de Lieffde Trouwen, End voor gheen Valscheyt grouwen. So Cost'lijck en mocht niet gezijn Die Balsem Zalve meede, Die van t Hooft Arons vloeyde fijn In synen Baert end Cleede, Als Costlijck is Eendrachticheyt, Der Christenheyt vol Eere, In s'HEEren Woort so wel bereydt, Eendrachticheydt al meere, Behaghet Godt den HEERE. Den Dauwe van den Berch Hermon Mach so ghewenscht niet comen Op den Berch dorstich van Zyon, Tot Laeffenis der Vromen. Als Costlijck is des Gheestes Cracht, Die wercket sulck Eendrachte, By Godes Volck van Gheeste saecht, Dat syn Woort houd' in Achte, End syn Ghenaed' verwachte. Want daer wil selffs de milde Godt Syn Seegen heyrschen laten, Met Troost end Hulp in Aller Noot, Ons comen all' te Baten, Belovende daer toe noch mee In dees' Elend' te gheven In desen Leven Rust end Vreed', En daer nae d'Eewich Leven, Door JEsum Christum Amen. 