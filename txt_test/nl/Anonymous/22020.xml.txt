 VErhoort mijn woort, mijn redne verstaet, Mijn Coninck, Godt en Heere, Mijn ghebedt, en stem, niet af en slaet, Vroech sien ick nae u seere: Want Tgodloos wesen, u mishaecht, Oock wat quaet is, ghy van u iaecht, En die Dwasen, van uwen ooghen. Ghy haet seer Heer, al dat quaet doet, Den loegnaer, sult ghy verderuen, Die arg, en dorstich is, nae dbloet, En sal u rijcke niet eruen: Maer in u huys, soo wil ick gaen, Met vrees, teghen uwen Tempel staen, U om ghenade te bidden. Heer leydt my inde rechtueerdicheyt, Om mijnder vyanden wille: Voor mij Heer, uwen wech bereyt, Soo worden sy alle stille: Hun hert; noch mont, noyt rechts wat gaf, Hun kaken, zijn een open graf, Haer tongh, en can niet dan vleyen. Verderftse Heer, in haeren raet, Om tquaet dat sy bedrijuen: Sij volghen u niet metter daet, Maer die soo u aenclyuen: Laet die beroemen en vrolijck zijn, Om uwen Naem, en seeghen fijn, Hun schilt, laet zijn u gunste. 