 Och leghdy nu en slaept, met ongheruste sinnen staet op, ende wert ontwaect, In Goddelijcker minnen, En wilt der Weerelt vlien Tot Gode suldy comen Leert hem altijdt ontsien, En gebruyken zijnre bloemen. Wie doet my daer vermaen het dunct my vremt om horen Doet my doch dat verstaen, Waer toe ick ben ghebooren, Der weerelt minne heeft my So over wel becomen Wt goeder herten vry So minde ic haer bloemen. Och Ziele wilt verstaen Ist dat ghy God wilt kennen Sijn gratie wilt ontfaen, Ende hem alleene minnen hy sal u laten niet Om u is hy hier ghecomen, Ende hoeden voor verdriet, Ende gebruycken sijn bloemen. O suyver wijngaert-ranck verciert met schoone druyven Sijt mijner Zielen dranck Wt u so mach sy suyghen, Melck honigh ende wijn Daer sy by becomen, Och hooghste medecijn deylt haer van uwe bloemen. Mijn alderliefste kint, Dat ick met herte minne Gheeft my tot een present Dij herte ende dijn sinne, Dijn loon sal wesen goet Hy sal u wel becomen, Lijdt gheerne suer en soet, Ter minnen der hooghster bloemen. Ick mach wel droeve zijn, Ende met herten treuren, Dat ick die gratie dijn, So langen tijt heb verlooren Mocht ickse weder ontfaen, Ick soude tot u comen Ende nimmermeer van u gaen Ter minnen der hooghster bloemen. Och reyne herten fijn Wilt doch u treuren laten, Gaet tot den Medecijn Tot uwer zielen baten Sijn armen sijn ontdaen Ghy sijt hem willecome, Hy wil u gheerne ontfaen, Ende deelen van zijnre bloemen. Ick dancke u menighfout Heere van uwer minnen Ick bekenne mijn schant, In mijnen gront van binnen My beteren wil ick nu Wat my mach overcomen Dat ick altijdt by u Ghebruyckt uwer bloemen. 