 CVpidoos felligh schieten Heeft mijn jongh hert geschent, Mach ick geen hulp genieten Van u Maeghdeken jent Soo blijf ick in torment, En sal noch moeten treuren Tot dat mijn leven ent, Dus laet my troost ghebeuren. Nae troost staet mijn verlanghen Reyn suyver jonghe jeught, Wilt u dienaer ontfanghen Op eer en oock op deught, Soo sal worden verheught Mijn hert en oock mijn sinnen, En al met reyn gheneught V altijdt stadigh minnen. Mint die u heeft verkoren Boven die leven schoon, Wilt mijn liefd' niet versmoren Al ben ick een persoon Niet waerdigh sulcken loon, Nochtans hoop ick met vresen Ghy die daer spant de kroon, Dat ghy sult ghenesen. Gheneest ghy my seer spoedigh Door d'amoreusheyt soet Die ghy hebt overvloedigh, Soo sal ick met ootmoet V minnen als mijn bloet, En oock voortaen gaen houwen Al voor mijn waerste goet, Dus wilt doch op my bouwen. Oorlof Princes verheven Daer al mijn troost aen staet, Ick sal u niet begeven Soo ghy my niet verlaet, Maer door u soete praet Soo sal mijn herte groeyen In liefde delicaet, Dus wilt oock in liefd' bloeyen. 