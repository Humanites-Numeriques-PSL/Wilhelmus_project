 EEn spieghel clear Van suyverheyt verheven Reyn en eerbaer, Ootmoedigh in-ghekeert So was voorwaer Gods moeder al haer leven Die nu aldaer, In glory wort ghe-eert so wie met haer De suyverheyt vermeert die sullen inghekeert voortaen ghelaten in Gods wille staen Ghelijck de Maeght reyn heeft ghedaen, Door Godt also verneert. Die Maghet schoon, Is naest Godt meest te prijsen Gods hooge throon Verciert sy daer wel meest, Glory en croon, sal in die Maeght me rijsen Die om gheen loon, Leeft reyn en arm van gheest, Loon noch persoon En soeckt een Maeght bevreest: Maer denckt altijt dat Godt aengaet, En hoe sy puer, heyligh van staet, Hier leven mocht, en doen na raet Als die Maeght is gheweest. Een Maghet wijs die leeft sonder begheeren, Van lof en prijs, Die haer wel toe behoort, Een Paradijs, Is sy door haer verneeren Haer deughts bewijs, Swyghende wort ghehoort, Der Eng'len spijs Smaeckt sy door soet accoort Vereenight haer in hoogher min Gods weelden doen haer leyden in, Sy heeft altoos een nieu begin Vreught ist dat sy orboort. Die Maeght haer lof En mach niemant uytspreken Al had hy stof Als Salomons verstant, Weynigh hier of Woorden souden ontbreken 'tBesloten Hof, So heeft haer Godt gheplant Die in haer wrocht, Al door zijn stercke hant, De soete vereeninghe goet Want hy aensagh haer diep ootmoet Haer suyverheyt en liefde soet, Die als noch in haer brandt. Die Maeght bequaem waer so van God beschoncken Men kent verstaen, En oock begrypen yet Hoort Maeghden aen, Laet u dit eens ontfoncken Weest ghehoorsaem V selfs voor Godt verniet, Laet u hier raen En murmereert doch niet Ghy sult aenschouwen Gods aenschijn Gheen meerder vreught en macher zijn, Men schenckt en drinckter puere wijn Maer niet alst hier gheschiet. Hoort Maeghden reyn, Begint altijdt te sterven Een smaeck certeyn Suldy worden ghewaer, Van die Fonteyn Die bloeyt sonder bederven Maeghden ghemeyn Dat Lammeken volgen naer Singhen dat greyn, 'Tlof-sangh suyver en clear Van danckbaerheyt, in soet ghequeel Vol jubilacy also veel, Men cant niet spreken, tis te veel, Hoe sy Godt loven daer. Princessen hoogh Is die Maeght int aenschouwen, Nae haer vermoogh, Gheen Mensch is haers ghelijck, Noyt sagh de oogh, Noch tongh en heeft ontfouwen, Hoe sy haer boogh Voor Godt ghebenedijdt, Dus Maeghden pooght In deught te worden rijck, Door puere afghescheydenheyt, En suyver hert vol danckbaerheyt, In u te hebben wel bereydt, Want 'tis een Hemelrijck. 