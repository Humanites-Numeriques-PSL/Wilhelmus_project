 O Heere al inder eewicheyt Hoe zijn wy dus verstoort Want het al in v voorsienicheyt Uoorsien is cleyn en groot Uander gheboorte tot inder doot O Heere almachtich Uader Leert ons allegader U belijden in onsen noot. Wy zijn so seer sorchfuldich Al in dit eertsche pleyn In lijden onuerduldich Wy en weten niet certeyn Uan dat ghelooue reyn O alder ghenadichste Heeren Willet ons toch leeeren Want ghy hebt die macht alleyn. Dat gelooue is groot en machtich Dat segghe ick voorwaer Het maect den lammen crachtich Den blinden siende claer Het is Gods gaue voorwaer O Heere van alder weerden Leert ons toch volheerden Int ghelooue voor ende naer. O ghelooue sonder mincken Wel te recht sidy vermaert O Heer wilt ons ghedincken Int ghelooue na uwen aert Ons int ghelooue bewaert O Uader tot allen vren Ghedenct v creaturen Al in der henen vaert. O ghy gheuer van alle goeden En verlaet ons nemmermeer Maer wilt ons toch behoeden Uan alle valsche leer Na v staet alle ons begheer O Christus alle mijn bede Ist dat ghy ons gheeft vrede Door tgheloof aen onsen Heer. 