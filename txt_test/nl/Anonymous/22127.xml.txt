 O Godt wy hebbent ghehoort soo wel, Van onsen Voorvaders vertellen, Wat ghy doen gedaen hebt: en hoe snel, U handt de Heyden const vellen: Hun sweert, noch sterct, en gaf hun geen landt, Maer u licht dedet, en u rechte handt, Want ghy waert hunlieden gunstich. Ghy zijt Coninck, O Jacobs Godt, Ghy verstoot den vyandt wtermaten: Door u verwinnen wijdt sonder spodt, Want op ons en is gheen verlaten: Ghy verlost ons van onsen vyandt, Maer die ons haten die blijuen in schandt: Eewelijck sy lof uwen name. Waerom verstoot ghy ons dan in schandt? Waerom wilt ghy ons gheel verlaten? En laten ons vlieden voor onsen vyandt: Ons beroouen oock die ons haten: Ons: u Schapen, geeft ghi den Heyden met hoop, Sonder ghelt gheeft ghy u volck goeden coop: Die Ghebueren ons beghecken. Een spreeckwoordt wy den Heyden zijn, Alle Natien ons verfoeyen: Al versmaet en blameert ons de vyandt fijn, Noch en willen wy u verbondt niet wtroeyen: Ons hert gheensins afgheuallen en is: Al bedeckt ghy ons met duysternis, Noch en willen wy gheensins wijcken. Hadden wy vergheeten Godt den Heer? Soo gheschieden ons sulcx met rechte: Om synen twil veruolcht men ons seer, En men brengt ons ter vleeschbanck slechte, Ghelijckmen eenen hoop schapen doet: Daerom en slaept niet O Heere goet, Ontwaeckt: ende laet ons niet dooden. Waerom verborgt ghy u aenschijn? En gaet ons benautheyt vergheeten? De vyandt die heeft de Siele mijn, Int slijck ter aerden ghesmeeten: Onsen buyck oock aen deerd blijft cleuen, Daerom wilt ons bystandt gheuen, En ons door u goetheyt verlossen. 