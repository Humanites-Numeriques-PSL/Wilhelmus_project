 EEn meysken leyde een knechtken te voren Te trouwen naer den Bruycxsen aert En hi en wilder niet naer hooren Maer hi deynde al achter waert Ey ey hi en derf niet comen Ey ey hi is veruaert Ten eynden soo was hi te vreeden | Hi souse trouwen onghespaert En doen beefden hem alle zijn leeden Hoe hebbe ic mi aldus beswaert Ia ia hi en derf niet comen ia ia hi is veruaert Alsmen die bruyloft sou gaen houwen Ende die vrienden waren vergaert Het meysken sprac ghi moet mi trouwen En doen craude hi sinen baert Ey ey hi en derf niet comen Ey ey hi is veruaert Die bruyt die is te bedde ghegaen En sy sprack lief compt heruaert Doen ghinck hi in een hoeck staen En hennen toochde sijnen aert Ia ia hi en derf niet comen Ia ia hi is veruaert Hennen soude te bedde waert gaen Hi sey vroubruyt licgt achter waert Doen worden zijn oochskens allen traen Sijn herteken was so seer beswaert Ey ey hi en derf niet comen Ey ey hi is veruaert Hi en wist niet hoet ontlegghen. Om dat hi sou sijn ghespaert Ick bidde v willet die kinderen segghen Dat sijer me gaen ommostaert Ia ia hi en derf niet comen Ia ia hi is veruaert 