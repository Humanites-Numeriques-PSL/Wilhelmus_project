 GHy die Christum hebt aenghedaen Sijt ghy met hem opghestaen Ende hebt dat voorghenomen Niet weder in doude leuen te gaen Soo laet ons worden volcomen Uruchtbaer boomen. Een yeghelijck boom dit ouerdenckt Die gheen goede vruchten voort en brengt Sal worden afghehouwen Neempt waer die gauen die Godt v schenct En oeffene die ghetrouwe Sonder rouwe. Christus spreeckt hier wel op siet Sonder my vermoecht ghy niet Laet ons zijn gauen verwachten Op dat hy ons niet af en snijt Als wy gheen vruchten en brachten Door zijn crachten. Als wy ons al voort quaet behoen Soo moeten wy ons tot dat goede spoen Wy en moghen niet ledich wesen Daer staet die Godt vreest die sal goet doen Als wy in Ecclesiasticus lesen Acht op desen. Doet nv aen alle menschen goet Uoor al thuys der gheloouighen voet Spreect Paulus wilt dit vaten Uoort maect ons Christus Iesus vroet Dat wy moeten comen te baten Die ons haten. Wie goet weet te doen tot eenigher stont Doet hijt niet het is hem sondt Laet ons toch niet vertraghen Quaem die Heer en hy ons slapende vont Wy souden seker veel slaghen Moeten draghen. Hier om zijt neerstich in de weer Hebt altijt acht op Christus leer Laet v daer niet af leyden Den hertooch des leuens een lieflijck Heer Wie sou ons van dien voorseyden Moghen scheyden. Laet ons toch hooren alle zijn stem Want daer zijn woorden des leuens by hem Ioannes heuet beschreuen Laet ons houden ons lichaem tem Dat wy hier na moghen leuen En worden verheuen. Uerheuen hier na dats ons begheert Wie hem hier verheft sal worden verneert Godt haet de hooueerdighe van gheeste Die hem die minste hier oordineert Die sal in des hemels foreeste Sijn die meeste. Hierom en laet de houerdy Gheensins hebben heerschappy In uwe woorden oft ghedachten Dit leerde Tobias sinen sone hoort my Ghy moet hier oock wel op achten Ghy gheslachten. Ghy die Christenen zijt ghenaempt Wandelt soo uwen roep betaempt Als ons Paulus hout voor ooghen Alsmen totten Ephesien naempt Wilt v na dijn vermoghen Alsoo voeghen. Wy vinden totten Ephesien daer Uan een ghemeynte alsoo claer Ghepresen bouen ghesteenten Christus is het hooft van haer Ulees been van sinen ghebeenten Die ghemeenten. O God Prince der Princen fijn Wilt uwer ghemeynten beschermer zijn Wilt daer die dief wtkeeren Wy staen opt leuende woort van dijn Ghy weet dat wy niet en begheren Ualsche leeren. 