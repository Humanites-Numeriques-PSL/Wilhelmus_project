 ICck wil te lande rijde Sprack meester Hillebrant Die mi den wech wil wijsen Te Barnen in dat lant Si zijn mi onbekent gheweest So menighen langhen dach | In driendertich iaren Vrou Goedele ick niet en sach Wildy te lande rijden Sprack hertooch Abeloen Ghi vinter op der mercken Den ionghen helt is coen Ghi vinter op der mercken Den ionghen Hillebrant Al quaemdi onder twaelfuen Van hem wort ghi aengherandt Soude hi mi int aenranden Met eenen euelen moet Ic doorhouwe hem sinen schilt Ten doet hem nemmermeer goet Ick doorslae hem sinen schilt Met eenen schermen slach Dat hijt zijn vrou moeder Een iaer wel claghen mach Dat en suldy niet doen Sprac ioncheer Diederick. Ic heb den iongen Hillebrant. Met goeder herten lief Ghi sult hem seere groeten Al door den wille mijn Ende dat hi v laet rijden So lief als ic hem mach zijn Al metten seluen woorden hi die groene gaerde op ran Tot in des mercken pleyne Hillebrant die oude man Tot in des mercken pleyne daer hi den ionghen vant Wat doet desen ouden grijse hier in mijns vaders lant. Ghi voert een harnas louter Al waerdi eens conincx kint. Ghi maecte mijn ionge herte Met sienden ooghen blint Ghi sout tsoheime blijuen. Ende houden v ghemack | Met eenen huebscen geluyde. Die oude loech ende sprack Soude ic tsoheime blijuen Ende houden mijn ghemack Van strijden ende van vechten. Daer is mi af gesacht. Van strijden ende van vechten Al op mijn henen vaert Dat seg ic v wel iongen helt. daer wert af grijs mijn baert Den baert sal ic v af rucken Ende daer toe seere slaen So dat v roode bloet Ouer v wanghen sal gaen. V harnas ende uwen schilt Moet ghi mi geuende zijn Ende blijuen mijn geuangen Behoet dat leuen mijn Mijn harnas ende schilt Daer heb ic mi met geneert | Ic en was noyet mijn bage. Van eenen man verueert Si lieten daer haer woorden. Si gingen daer met swaerden slaen Wat si daer bedreuen dat suldi wel verstaen Die ionge brocht den ouden. Een so swaren slach Mer dat hi van al zijn dagen Nie so seer veruaert en was Zijn paert spranc te rugge. Wel twintich vademen wijt. Den slach die ghi daer sloecht heeft v geleert een wijf. Soude ic van vrouwen leeren dat waer mi groote schande. Ic heb noch ridders ende heeren Binnen mijns vaders lande. Ic heb noch ridders ende knechten Al in mijns vaders hof Wes ic niet gheleert en heb Daer ouer leere ic noch. Het quam so dat den ouden Liet neder sincken sinen schilt So dat hi den iongen Hillebrant Sijn swaert al onder ginck. Hi nam hem in zijn middele. Al daer hi smaelste was Hi worp hem neder te rugghe Al in dat groene gras So wie hem seluen aen den ketelt wrijft. Hi heef gaerne vanden roet. So hebt ghi gedaen ghi ionghe helt Hier teghen dinen wederspoet Spreect nv v biechte V biechtuader wil ic zijn dats bistu vanden woluen Ghenesen moecht ghi zijn. | Woluen dat zijn woluen Si loopen door dat wout Ic ben een ionghe deghen Gheboren wt griecken stout mijn moeder hiet vrou goedele Een hertoginne fijn. Ende den ouden Hillebrant dat is die vader mijn Hiet v moeder vrou goedele Een hertoginne fijn Was Hillebrant dijn vader So bistu die sone mijn Hi schoot op sinen helme Hi custe hem aen sinen mont Nv danc ic god den heere dat ic v sie gesont Och vader lieue vader die wonden die ic v heb geslagen Wil ic al mijn leuen lanc In mijnder herten draghen. | Nv swijghet sone stille. der wonden weet ic wel raet. Wi willen van hier scheyden God sterc ons op die vaert Nv neemt mi gheuanghen. Alsmen eenen geuanghen doet. Vraghen v die lieden Wat man dat ghi daer voert So suldi hen dan segghen. This een die quaetste man die oeyt op deser werelt Van moeder lijf ghewan Het viel op eenen saterdach. Ontrent der vespertijt dat die ionghe Hillebrant Die groene gaerde op reedt Hi voerde op sinen helme Van goude een craselijn. Ende neuen zijnder siden den liefsten vader zijn Hi voerde hem geuanghen. Al sonder arghelist Hi sette hem bi zijnder moeder Bouen haer aen haren disch. Sone wel lieue sone dat gheeft mi al te vry Waerom ghi desen geuangen. hier settet bouen mi. Moeder seyt hi moeder die waerheit sal ic v saghen. Aen geender groender heiden. Had hi mi bi na verslaghen Het is Hillebrant die oude. die liefste vader mijn Nv neemt hem in uwen armen Ende heet hem willecom zijn Si nam hem in haren armen Si custe hem aen sinen mont Nv dancke ic god den heere dat ick v sie ghesont | Wi willen van hier scheyden Ende varen in ons lant Te barnen binnen der steden daer zijn wi wel becant 