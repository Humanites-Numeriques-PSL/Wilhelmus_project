 BRoeders en susters allegaer Hoort toe ende en wilt v niet versaghen Al ist dat ghy coemt in lijden swaer Om dat ghy in God hebt v behaghen Theeft so gheweest int beghin der daghen Tbleeck by Abel ende Zacharias vroet Die sonder cause stortten haer bloet Dies ons Christus segt voor wijf en man Dus en verwondert v niet in desen Men sal v dooden ende doen inden ban En dat al om mijn woort ghepresen Ia so wie hem keert van zijn boos wesen Seght Esaias niet zijnde doof Hy moet wesen alle mannes roof. Twelcke Paulus oock te kennen gheeft Op dat ghijt ghedenct in sulcke tijden Segghende so wie Godsalich leeft Die moet hier persecutie lijden Ia twijf die sal den man benijden Ende den man het wijf ick moet verbreen Ia den Uader tkint om mijnen name reen. Want Christus die segt met woorden weert Ick en come niet om te maken vrede Maer comende so breng ick tsweert Dus voecht v daer toe in elcke stede Niemant en wert ghecroont, tis waerhede Dan die strijt en verwint, spreect Christus fijn Totten eynde, en hy sal salich zijn. Maer so wie zijn leuen hier bemint Salt verliesen naer tscrifts ontbinden En so wiet verliest, wel dit versint Om mijnen name, hy sallet vinden Dus niet en vreest die tvleesch verslinden Maer vreest die de siele sonder verdrach Metten lichaem eewich verdoemen mach. Ende en rekent voor gheen ongheluck Al zijdy ter werelt nv vertreden Behoorde ghy haer, sy en deden v geen druck En wilde ghy haer Goden bede aenbeden Dus dient den Heere met viericheden Want alle tlijden ter werelt expres By Gods glorie niet te ghelijcken en es. Dus en schaemt v niet binnen dit rosier Al achtmen v voor een misdadere Want so wie dat my nv schamen hier Dien sal ick schamen voor den Uadere Dus niet en vreest ghy Christenen te gadere Want versaken wy hem al in dit pleyn Hy sal ons versaken voor den Uader reyn. Oock segt ons Christus wilt dit beuroen So wie Uader oft moeder meer beminnen Wijf oft kint dan sy my doen Hy en sal mijn rijcke niet ghewinnen Ia so wie niet versaect wilt dit versinnen Alle dat hy heeft, en my volcht naer En mach mijn discipel niet zijn voorwaer. Maer so wie hem hier toe wt liefden went Dat sal ick hem hier naemaels loonen Ia hondertfout bin swerelts conuent Ende op Syons berch sal ick hem croonen Dus strijt ghewillich, tsal v verschoonen Want die God vercoren heeft al in zijn rijck Moeten Christus beelde wesen ghelijck. Dus broeders verblijt v op dit pas Al coemdy hier in groot verzijcke Want Christus Iesus selue arm was Op dat hy soude maken rijcke U niet behoeuende bin gheenen wijcke Want al hadde hy v ghedoruen, dit is den sin Sijn glorie die en ware niet te min. Dus v niet en verschrict ofte versaecht Al coemt ghy om zijn woort in blame Want salich zijnse so Christus ghewaecht Die zijn veruolcht om zijnen name Ia noyt ooghe en schaude vrienden eersame Noch herte versinde ofte besief De glorie voor die hem hebben lief. Die dit liedeken eerst stelde siet Twas eenen broeder ionck van iaren Typere gheuanghen in groot verdriet Al om de Gods woort so sy oyt waren En midts dat hy hem heeft laten paren Naer Gods ordonnancie hoort dit vermaen God wil hem helpen wt allen quaen. 