 TSa maect jolijt // wie dat ghy zijt, In deser feest // Weest hier verblijt T'is nu den tijt, minst ende meest, Wilt vreucht end' triumpheren // vermeeren Bedrijft solaes // met soet geraes Dees Vrijsters teer ter eeren. Elc toont nu vreucht, gebruyct zijn jeucht Dewijl hy mach, Met soet gheneucht, Dient lief in deucht, in dit ghelach, Wilt vrolijck jubileren // als heeren Met lieflijck singhen, den tijt voortbringhen Dees Vrijsters teer ter eeren. Drinckt onbelaen, Ghy siet her staen Veel kroesgens ront, Met edelen traen, Om dorst verslaen // set aen v mondt, Wilt droefheyt van v keeren // en weeren, Wilt jocken en spelen, singhen en quelen, Dees Vrijsters teer ter eeren. Prins maect goet chier, Want wijn en bier Is hier van als, Met soet ghetier, Een vriendelijck dier, Valt om den hals, Steelt soentgens sonder proncken, Wilt loncken, Die dat begint, en eerst verwint Die is een croes gheschoncken. 