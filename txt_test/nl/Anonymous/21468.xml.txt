 ICk roep wt swaer benouwen Mijns gheests sonder vermijen Tot v o God vol trouwen Dat ghy ons wilt beurijen Uan alle die ons benijen Bewaert ons tot elcken keere Laet ons met v verblijen U goetheyt wilt vermeeren O ghenadighe Heere. En laet my niet te schanden Comen om mijn misdaden En wilt dwerck uwer handen O Heere niet versmaden Uerlost ons vanden quaden Door v ghenade pure Ontfanct doch in ghenaden U selfs creature In elcker vre. Ick hebbe buyter maten Ghedwaelt tot allen stonden Sheeren wech heb ick verlaten Gheuallen ben ick in sonden Mijn misdaet is quaet om gronden Die ick dickmael heb bedreuen Twaer schande om vermonden Ons boose sondich leuen Heere willet vergheuen. O God wilt niet ghedencken Ons misdaet daer wy in wesen Wilt ons v gracie schencken Door v goetheyt ghepresen Oft anders so wy lesen Sullen wy gantsch bederuen Wilt ghy ons niet ghenesen So moeten wy verweruen Een eewich steruen. Wie sal staende blijuen Al voor Gods aenschijn reene En hy ons wilt toe schrijuen Ons misdaden groot oft cleene Uoorwaer daer en is niet eene Sy en zijn al vol ghebreken Ia sondich al ghemeene En van der waerheyt gheweken Na Dauids spreken. God sach van shemels throone In al des weerelts hoecken Offer yemant in persoone Was, die God wilde soecken Men sietse nv vercloecken Tot sonden is elck gheneghen Sy zijn in duyster broecken Ghedwaelt al van den weghen Int quaet ter deghen. Prince God der heyrscharen Wiens macht blijft sonder enden U schepsel wilt nv sparen Dwelck verdient heeft swaer amenden Wilt v tot ons waert wenden Ons boosheyt en wilt niet mercken Maer wilt ons uwen gheest senden Op dat hy ons mach stercken Tot goede wercken. 