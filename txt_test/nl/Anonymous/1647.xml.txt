 GHeldeloos ghi doet mi pijn. Al mijn vruecht doet ghi verdroogen Ick soude so gaerne vrolijc zijn Woudt mijnen buydel ghedooghen Het was mi van te voren gheseyt. Ick en wouder niet na hooren Hadde ick een pennincxken wech gheleyt. Dat mochte ick nv oorboren Ick plach te sitten op die bierbanck Waer is den tijt gheuaren Al buyten sweechs leyt mijnen ganc Niet hebben doet veel sparen Doen ic goet geldeken had in mijn tas Doen ghinc ic metten goey ghesellen Mer nv mijn ghelt is al verteert Nv moet ic boomkens tellen Wanneer ic in die tauerne come Ter tafelen ben ic haest geseten Dan make ic mi van achter wt Dat die goey ghesellekens niet en weten. Pot ende kanne het is al verteert Waer sal icx meer gaen halen Die vrouwe die mi te borghen plach die moet ic nv wel betalen Eten ende drincken is mijn motijf. Te sitten metten vollen balghe Als ict ghebrenghen can int lijf Voor die dore en staet gheen galghe Het was mi van te voren gheseyt Ic salder noch langhe op dincken | Als ic mijn buycxken hebbe gheuult So gae ic te Walem duncken 