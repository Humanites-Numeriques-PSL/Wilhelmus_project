 VVt liefden ziet // Lijdt ick verdriet, Ick en macht oock niet, wtspreken, Hoe dat sy hiet // Die t'harte doorschiet Twelck Venus heeft ontsteken Noyt smert so groot // In desen noot Wie soude den cloot gheraken Reyn roosken root // Troost my tis noot Eer ick den doot moet smaecken. Ick ben deurwont // Sijt dies oorcont In t'shartzen gront met lijden, Nochtans haer mont // Haer borstkens ront Can mijn terstont verblijden, In t'swerelts croon // Door haren thoon, Spant sy den croon van Vrouwen In desen hoon // Haer dienaers loon Wie sou die schoon betrouwen. Liefs woorden soet, Voor gelt voor goet Want lief by lief moet blijuen Noch vintmen goet // Dat troosten doet, Twelck liefde doet verdrijuen Maer dees Kerssou // Daer ick op bou, Is by gheen Vrou te ghelijcken Verdrijf ick den dou // Ic sterue van rou, Schoon Liefken trou moet blijcken. Laet hope mijn trooster zijn, Schoon Roosemareyn ghepresen, Gheeft Medecijn // Eer ick verdwijn, So is mijn pijn ghenesen Maer weyghert zijt // Gheen meerder spijt, Mijn Hart dat splijt door deruen Vermaledijt // Sy ure oft tijt, Ick roep ick crijt om steruen Ist haer behaecht, Eer ghy loff draecht Haer zy bevraecht met smeecken, Ick hebt gewaecht // Tsy Godt geclaecht Dus hoort die Maecht eerst spreken, Loopt niet verblint // Al teghen die wint Oock niet en mint met ooghen, Maer wel versint // Eer dat ghy mint Eer ghy v vint bedroghen. Met oorloff reyn, Siet int ghemeyn Ick blijff alleyn in smerte, Ick prijs dat greyn // In swerelts pleyn, Sy blijft alleyn int Harte Sy is eerbaer, haer oochskens claer Al sonder maer gheschepen, Een ure van haer // Is duysent Jaer t'Block valt te swaer te slepen. 