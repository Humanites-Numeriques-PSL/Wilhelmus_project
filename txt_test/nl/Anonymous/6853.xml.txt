 Ick aenbid u ootmoedich verborgen Godtheyt, Die onder dees figuer schult in eewicheyt, Mijn hert ick u onderwerp gantschelijck, Want geen mensch verstant begrijpt dit eyndelijck Ave Iesu onse behoeder sijt Vermeerdert doch ons geloof, In dees benaude tijt. Door gesicht en smaeck gevoel ick nemmermeer, Maer door u geloof beken ick u mijn Godt den Heer Al dat heeft gesproken Gods eenigen Soon, Ick vast geloof, en blijf by sijnen woorden schoon. Ave Iesus onse behoeder sijt. Vermeerdert doch ons geloof, In dees benaude tijt. Aenden Cruys daer schuylt alleen die Godheyt Maer hier onder schuylt oock mede die menscheydt, Die beyde ick belijde en gheloof vast, Met den Moordenaer roep ick o Heer mijn schult wt wast, Ave Iesus onse behoeder sijt. Vermeerdert doch ons geloof, In dees benaude tijt. Dijn wonden als Thomas ick niet en aenschou, Nochtans ghy sijt mijn Godt en Heer daer ic op bou, In dit geloof versterckt mijn hoe langher hoe meer, Met goede hope u te beminnen seer. Ave Iesus onse behoeder sijt. Vermeerdert doch ons geloof, In dees benaude tijt. O ghedachtenis al van ons Heeren doot, Die den menschen leven doet waerachtich broot, Mijn sinnen stuert in u te leven eewelijck, En dat die smaeck ws soetheyt duert oneyndelijck. Ave Iesus onse behoeder sijt. Vermeerdert doch ons geloof, In dees benaude tijt. Heylighe Pellicaen Iesus goede Heer, Met u bloet suyvert die besmet ben seer, Een druppelken kan ons salich maken te gaer, Die gantsche werelt suyveren van sonden swaer. Ave Iesus onse behoeder sijt. Vermeerdert doch ons geloof, In dees benaude tijt. Iesus die ick bedecktellijck aenschou, Wanneer salt geschien tâ€™geen ick op u betrou Dat ick u toch sien mach, aensicht voor aensicht. Mijn ooghen met u glorie mogen sijn verlicht. Ave Iesus onse behoeder sijt, Vermeerdert doch ons geloof, In dees benaude tijt. 