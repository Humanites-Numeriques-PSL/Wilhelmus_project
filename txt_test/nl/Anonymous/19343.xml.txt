 OCh Heere almachtich Uader ghebenedijt En siet ghy ons niet in deser tijt Als v ooghen op den rechtueerdighen staen Waerom verdrucken si door spijt U wtuercoren hoort mijn vermaen. Ghy grooten Godt staet ons nv by Wilt ons nv leeren tghebot van dy Dat wijt houden volstantich tot inden ent Ia vinden moghen in v woort vry Door uwen gheest vast in gheprent. Ghi cleyne schaer en weest nv niet beureest Ghy wort vertroost al door Godts gheest U droefheytsal in blijschap vergaen Als uwen Coninck belouet meest Die eewighe vruechden sullen v beuaen. En vreest niet die tlichaem dooden op dit termijn Want si en connen v maer een corte pijn Ghedoen doer haren schalcken raet Sy en moghen hier niet langhe zijn In haren hooghen boosen staet. O broeders en zijt niet flau in uwen moet Die droefheyt groot dat helsche gloet En moghen v nemmermeer beuaen Als ghy v hout aen Gods woort soet So en can den boosen duyuel niet bliuen staen. O Ierusalem ghy schoone blinckende stat Hoe wonderlijck leyt uwen padt Uan doornen ende distelen quaet Ghy zijt een schoon verborghen schadt Uoor die ghene die den wech voorgaet. Door menige aenuechtinge en valsche leer Wort ghy bestreden O Syon teer Maer ghy sult alleen voluoeren den strijt Door Christum den almachtighen Heer Daeromme verwacht op sinen tijt. Och hoe wonderlijc is des Heeren raet Die in zijn beloften ghetrouwelijck staet Die en derf hem vreesen van gheenen noot Al soeckt v de weerelt opstinaet Godt can v bewaren van haer listicheyt groot. O ghy wtuercoren beminde bruyt Syon U rouwe cleederen die wilt wt doen En salft v hooft met Balsame soet Uerciert v met gherechticheyt coen Want v staet nakende die eewighe blyschap goet. O Princelijcke Godt en Coninck groot Leyt ons int leuen door den doot En opent ons uwe glorie schoon Want ons compt nv veel teghenstoot Ontfangt ons in uwen eewighen troon. 