 HEft op mijn Cruys wel soete Bruyt Volcht my na, en gaet u selven uyt Want ick ghedraghen heb voor dy Hebt ghy my lief soo gaet nae my. O Jesus mijn alderliefste Heere Ick ben ionck ende daer toe teer. Ick heb u lief dats immers waer Maer dit Cruys is my te swaer. Ick was ionck doen ick dat droech En claeght niet ghy zijt sterck ghenoech Wanneer ghy zijt van minnen cout Soo en hebt ghy in des Cruycen gheen ghewout. Hoe mocht ick lijden dit bedwank De daghen zijn veel, dat jaer is lanck Ick ben des Cruycen onghewoon Och schoone, mijn alder liefste schoon. Hoe zijt ghy lief dus seer beswaert, Dus moet ghy noch strijden onvervaert Ick wil castijen dijn ionghe lijf Ghy wordt my anders al te stijf Heere dat ghy wilt dat moet wesen Maer des Cruycen en mach ick niet ghenesen Moetet zijn ende moet ickt draghen Soo en mach ick my niet versaghen. Meynt ghy in de Roosen te baeyen Ghy moet noch eerst in de doornen waeyen Siet aen u Cruyce ende het mijn Hoe onghelijck swaer dat sy sijn. Wy lesen al inde heylighe Schrift U iock is soet uwen last is licht Hoe zijt ghy my dus ancxtelijcken hert Mijn alderliefste Bruydegom wert. Onghewoon beswaert den moet Heft op het wordt noch wel goet Mijn Cruys is soo dierbaren pant Die ick niemandt dan vrienden en sant. U Vrienden gheeft ghy menighen rast My grouwelt voor den swaren last O Lieve Heere wat sal my ghewerden, Ick sorghe ick en sals niet moghen herden. Dat Hemelrijck begheert met ghewout Maer ghy zijt van binnen cout Hebt ghy my lief, het wort noch wel goet Want minne maeckt arbeydt soet. O Heer gheeft my der minnen brant Mijn cranckheyt is u wel bekant Liet ghy op my selven staen Soo weet ick wel ick moest vergaen. Ick ben swert, maer seer suyverlijck Ick ben suer ende seer minnelijck Ick gheve arbeyt ende cracht Betrout op my soo staet ghy vast. O Heere oft immers wesen mach Des Cruycen name ick wel verdracht, Maer wilt ghyt hebben en moet het zijn Uwen wille gheschiede en niet de mijn. Tot hemelrijck en leyt maer eenen wech, Dat is alleen des Cruycen wech, Alle dijn weldaet ende eeuwich heylt Staet aenden Cruyce nu kiest oft deylt. Soude ick u hulpe ende rijck verliesen Hondert Cruycen woude ick eer kiesen Heer gheeft my macht ende lijdtsaemheyt Ende Cruyst my wel, 't zy my lief of leydt. Als u dat Cruys ter herten geet Soo denckt dat ick u hebbe bereet My selven gheve ick u ten loone Ende met die Enghelen die eeuwighe Croonen. O mijn alderliefste Siele verheven, Mint Godt ende wilt de werelt begheven, Siet aen hoe soet dat Christus is Dat Hemelrijck bist u seker wis. 