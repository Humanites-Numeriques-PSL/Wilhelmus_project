 WAeckt op ghi Cristenen ghi cleyne schaere Waect op het is nv den rechten tijt Die schrift spreect clare//hier van tis waere Is Christus selue ghebenedijt Datmen v sal dooden sonder respijt Diet woort beleuen vroech ende spay Ghy schaerken vry//troost v weest bly Want v verlossinghe die es seer na Ghy cleyn vergaderinge wilt toch niet vreesen In dees perikels tijden quaet Al isset cruys in desen//hooch opgheresen Met bloet verghieten sonder endt oft maet Tcruys is ront om v oueral wat baet In landen in steden waer ghy v went Al teghen dit lijen//wilt vromelijck strijen Die croone is v bereyt in shemels tent. Gods kinderen sietmen bernen en blaken Als lammerkens worden si ter doot gheleyt Aen palen aen staken//sietmense ghenaken Een spijse der beesten soo Dauid seyt Maer ghy cleyn hoopken v handen wtspreyt Inden hemel te roepen met helder gheluyt Want inden nieren//sal Christus stieren Synen gheest tot v als zijn ghetrouwe bruyt. Antiochus wreetheyt en machmen gelijcken By dees twee beesten seer wreet en fel Tghenaden rycke//o Heere doet blijcken Die van dees beesten zijn in dit ghequel Ghy schaepkens soet lijdt v in dit ghestel Roept Christum aen v medecijn Hy compt v te bate//vroech ende late Om v te verlossen wt deser pijn. Hoort ghy potentaen//ghy hooghe Prelaet Die Christum Iesum veruolcht te gaer Al om v hooghe staten//stoot ghy wt haten Al teghen den prickel tvalt v te swaer Als ghy veruolcht dees cleyne schaer Datse vlien in holen ouer al O Heer der Heeren//wiltse bekeeren Die daer onwetende zijn in haeren val. Al is die Heere nv soe lanckmoedich Dat hy zijn schaepkens soo verstroyen laet En es soo goedich//teghen v ghy bloedich Chayms ghebroet ghy boos serpenten saet Als hy sal comen in sine maiestaet Sult ghy bekennen dees boosheyt wel Dus laet v raden//ghy Cayms saden Tot rechte boete zijn compst sal wesen snel. O ghy hoopken moecht oock wel claghen Ouer desen tijt vol lydens groot Hoe moecht ghijt verdraghen//die loose lagen Der valscher gheesten tis meer dan noot Die onder v opstaen ick segt v bloot En verleyden die sielen menichfout Wacht v ghy schaepkens//voor dese knaepkens Uan haer verghift eer dat v berout. Al in schaeps cleederen comen si loopen Onder v schaepkens o Heer siet neer Die gaen si stroopen//met grooten hoopen Uan v vergaderinghe seer cleyn en teer Die secten zijn veel met kettersche leer Daer dees gheesten hem verweeren me Hout goede wachte//si slaen onsachte Al in tcleyn schaerken si doent soo weer Prince ghy schaerken moet altijt lyden En vander weerelt wesen seer veracht Hoe sietmen v bestryden//aen alle siden Al van die vorsten des weerelt macht En van dees gheesten ooc, dus weest bedacht Te hebben den Heere int firmament Sinen gheest sal hy v gheuen//al in dit leuen En v verlossen wt dit regiment. 