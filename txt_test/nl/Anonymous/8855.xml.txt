 ICk roep tot Godt met myne stem, End' my verhoort de Heere, In aller Noot aensoeck ick hem, Tot hemwaerts ick my keere. Mijn Handt des Nachts wtstrecket staet Want mijn Siel haer niet troosten laet, Het Beven all' mijn Crachten, In mijn Droeff'nis denck ick aen Godt Als ick in Ancxt versmachte, So beed' ick want tis Bedens Noot, Ick ben heel in Onmachte. Ick dachte aen den Ouden Tijdt, Jae Nacht en Dach met grooten vlijt, Aen die voorleden Jaren. Ick denck oock aen mijn snarenspel, T' moet wt mijn sinn' niet keeren, Hoe ick plach op mijn Harpe wel Mijn Godt daer mee te Eeren. Dies sprack ick met mijns Herten moet, Mijn Gheest sal Ondersoecken vroet, Dees dinghen, Om te weten. Sal my dan Eewelijck de HEER (Seyd' ick also verstooten?, En isser gheen Ghenade meer, By Godt voor my beslooten? Ist dan met GOdes goedicheyt, End' syn Beloffte Nieticheyt, In dese mijn Elende? Heeft Godt dan om Genaedich zijn Vergeten en verdrooten? En syn Barmherticheyt nu mijn, Voor synen Thoorn beslooten) Doch dacht ick hier mee quell' ick my, Die Rechterhandt des Hoochsten bly, Kant all' ten besten wenden. Dies denck ick aen syn wercken fijn, Die hy hier voortijts dede, Aen al de Wonderdaden zijn, Die ick roem t'aller stede. Heer Godt dijn wech is heylich noch, Waer is een Godt soo Machtich doch? Als ghy zijt GOdt myn HEERE. Ghy zijt de GOdt die Wonder doet Ghy hebt dijn macht bewesen, Onder den Volcken seer verwoedt, En hebt (O HEER ghepresen) Dijn Volck verlost gheweldelijck, Die Kinder Jacobs all' ghelijck, En Josephs daer beneven. Die Wat'ren saghen dy Heer goet, Die diepte woelden seere, Die Wolcken gooten Water vloet, En donderden noch meere. Die Stralen voeren oock daer hen, Schricklijck was daer dat Blixemen, Die Aerd' daer van moest beven. Dijn wech was midden inden Meer, In Wat'ren groot dijn Paden, Doch speurdemen dijn voet niet (Heer) Dijn Macht doet Wonderdaden, Ghy leydet dijn Volck valiant, Door Moysen ende Arons Handt, Ghelijck een kudde Schapen. 