 SChiet wt den droome alle ghy Christen leden En wilt al inden gheest opstaen Want Cristus heeft den Uader voor ons gebeden Alle die zijn woort int herte ontfaen Dus wilt v van deser weerelt ontslaen Al wort ghy ghehaet in alle contrey Den boom van tleuen//staet schoon verheuen In desen lustelijcken coelen Mey. Die Mey staet schoone met sinen bladen Elck vogelken looft den Heere met allen schoon Die boomkens hebben haer vruchten geladen Alle vruchten die staen nv en haeren saysoen Soo behooren alle Christenen leden te doen En brenghen oueruloedighe vruchten voort In haer herte verblyen//in druck in lyen En stryden met dat God Goddelijck woort. In vruechden der liefden wilt openbaren Weest alsoo een licht der weerelt wijt In vruechden wilt leuen na Paulus verclaren Schout alle boosheyt in deser tijt Salich is hy die Gods woort belijt Die sal zijn als eenen bloeyende wijngaert ranck Alle mensche gheboden//sal God wt roden Die van sinen Uader niet en zijn gheplant. En laet v vander weerelt niet meer becoren Blijft toch volstantich wat ghy doet Die wt God den Uader nv is gheboren Die en sullen niet achten eenich teghenspoet Als is die weerelt op haer verwoet Die liefde bloeyt in dat herte reyn God begheert die vruchten//dat die sondaren suchten Al voor haer sonden groot ende cleyn Den oppersten Prinche willen wy louen en dancken Die ons als schaepkens hier heeft ghesent God is den wijnstock wy zijn die rancken Alle die in Iesum Christum zijn gheendt Salich is hy die Gods woort recht kent En daer na leeft in rust en in vre Sijn vruchten vergaren//door smeys verclaren Alsoo doen alle Christenen me. 