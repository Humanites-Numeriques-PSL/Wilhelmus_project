 IC ben secht Cristus de wech de waerheyt claer En al die mi willen volgen naer Moeten dees weerelt gheheel verlaten Want hi spreect wat sout hem mogen baten Die hadde al dees weerelts rijckdommen En dat ghy schier//int eewich vier Sout moeten comen. Gelijck God sprac totten rijcken wel verstaet Gedent sone dat ghi goet hadt en Lasarus quaet Nv heeft hy troost en ghy hebt lijden Want tusschen ons beyen is groot verscheyden Wie daer is en compt niet hier bouen Noch van hier daer//tuycht Lucas claer Tis al toe gheschouen. Dus en wilt niet achten op tijtelijc solaes Op dat ghi die maechde niet en slacht die waren dwaes Die gheen olie en hadden in haer vaten Dat is die liefde vol charitaten Sy en ghingen met den Bruydegom niet binnen Al stonden sy//en clopten vry Men lietse niet innen. Wanneer den huysweert sal zijn opgestaen En als hy zijn duere sal toe hebben ghedaen En v daer buyten vint ghesloten En dat ghy dan compt Heer doet ons open Maer hy en sal v dan niet verhooren Al roept ghy seer//tot hem o Heer Tis al verloren. Als ghi Abraham Isaac en Iacop me En alle die Propheten siet trecken in vre En ghy daer niet sult moghen commen Maer als v die Heer sal daer verdommen Hoe sult ghy meenen zijn toren tonvlieden Ten stater niet//vaet dit bediet Tsal so gheschieden. Salich zijn de menscen sprac Cristus ouer al Die hy also vint doende als hy weder comen sal Hy salse al in zijn rijcke leyden En daer een maeltijt haer gaen bereyden En hem opscorten en dienense verheuen Uoor dat si ient//tot in den endt Sijn by hem ghebleuen. 