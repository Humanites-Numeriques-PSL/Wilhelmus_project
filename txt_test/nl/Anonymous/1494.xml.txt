 OM nu te moghen uyten Dat ick heb aengheheven Dat ons die wijngaert spruyten Seer mildelijck gheven Daer wy vrolijck by leven 't Verheucht ons sinnen wel Ick salt u liefken gheven Tot voldoeningh van't spel. Als ghy lief hebt ontfanghen Volcht my als ick doe vooren Voldoet ons met sanghe Laet u clincker nu hooren Om vreuchde te oorbooren Alle treuren versmaet, Hebt ghy wat selfs vercooren Hem nimmermeer verlaet. 'tGelt u mijn nabuerinne Hier in desen contreye 'tGaet seer soetelijck inne 'tSmaeckt als een suyckereije Als ick dit natken spreye 'tVerheucht alle mijn moet Singt oock een Lietjen fraeye Als uwen schencker doet. Princes dits u gheschoncken En u jonstigher Heeren 'tTis schoontkens uyt ghedroncken, Doet mee tis mijn begeeren Wilt my ten besten keeren Het comt uyt 'shertsen gront Lief dits tot uwer eeren Voor uwer rooder mont. 