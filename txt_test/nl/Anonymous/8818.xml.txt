 WEl hem die Goet den Armen doet, Dien sal de HEER bevrijden, Ter booser Tijdt Godt hem behoedt, Voor t'quade t'allen zijden, De HEEr sal hem in Noodes Tijdt Behouden by den Leven, Op Aerd' wel laten gaen, En niet In s'Vyandts Will' hem gheven. De HEEr sal hem verquicken fijn Opt Bedde synder smerten, Hem helpen van de groote Pijn, En Cranckheyt synder Herten, Ick sprack: HEEr zijt ghenadich my, Mijn Siel help, bidd' ick seere, Want all' mijn Daghen ick aen dy, Heb swaer ghesondicht HEEre. Mijn Vyanden quaet spreken mijn, Wanneer sal hy doch sterven? Met hem vergaen de Name syn, Omcomen en verderven? Sy comen wel t'Aenschouwen Yet, Van binnen sy doch Vloecken, Van Herten sy my nieymen niet, T' is Last'ren wat sy soecken. Gaen heenen en verbreyden dat, End' alle die my Haten, Die soecken teghen my maer wat Om my te moghen vaten, En dencken t'Boose over my, Oock all' haer Metghenooten, Want een Boevenstuck hebben sy Schoon over my beslooten. Hy sal niet als hy leydt ter Doot, Meer op staen: Mijn Vriendt mede, Dien ick betroud', end' Att mijn Broot Met Voeten my gaet treden, Maer ghy HEEr weest ghenadich my, Dat ick coom wter qualen, Help my doch op, en staet my by, So wil ick haer betalen. Daer by merck ick, dat ghy aen my Hebt Lust en Welbehaghen, Dat over my mijn Vyandt ghy Gheen BLijdtschap en laet draghen, Maer ghy hebt my O Heer mijn Godt (Midts ick op u Betrouden) Om my der Onschult in der Noot, Verlost en wel behouden. Ghy hebt my voor u Aenghesicht Ghestelt oock Eewich HEEre, Ghelooft sy Godt die my opricht, Dat ick leve in Eere En prijse syn Barmherticheyt En Goedicheyt te samen, Van nu aen tot in Eewicheyt, End' heylighen syn Name. 