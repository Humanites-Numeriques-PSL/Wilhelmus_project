 MEt lusten willen wy singen aen, Ende loven dat Roomsche Rijck, Van Coninck Maximiliaen Ghebooren uyt Oostenrijck, Die Edel Coninck den edelen staet Hoe dat hy zijnder vrouwen Wt Britannien beschreven haet. Die Brieven heeft sy vernomen, Die edel Ionck-vrou waert, Die met my wil rijden, Die maecke hem op de vaert, Ick moet rijden nae duytsche lant Tot mijnen Edel Heere, Hy is my onbekent. Die Bruyt sat op met eeren, Zy reet nae dat duytsche lant, Met suchten en met beven Groot jammer quam daer van Dat dede de Coninck van Vranckrijck, Door zijn Landt most sy rijden Die Ionck-vrou die was deuchdelijck. Doen reet sy een weynich voort haren pat Die Coninck quam haer teghen ghegaen, Van tranen werden haer ooghen nat, Sy seer onghedaen, Hy seyde Godt groet u Ionck-vrou teer V eere wil ick behouden Den Roomschen Coninck te leer. Sy sprac dat en wil Godt nimmermeer, Ghy hebt een ander Wijf, Ick hebbe een Coninck tot eenen Heer Ghebooren uyt Oostenrijck, Hy is edel ende daer toe fijn Ter eeren van hem wil ick draghen Van Goude een Crancelijn. Mijn Wijf en was niet oudt ghenoech Sy en hadde maer neghen Iaer, Sy was my teghen mijnen wille gegeven Dat segghe ick u voorwaer Sy was een Ionck-vrou op desen dach Sy was mijn toe gheschreven Doen sy inder Wieghen lach. De Paus nam dat gelt van my Hy scheyde my van mijnen Wijve Hy scheyde ons beyde te samen Twee Sielen in een Lijve, Maer dat sal costen menighen man Die daerom sullen sterven, Hoe weynich weten sy daer van. Sy schreyde nacht en dach, Sy schreyde om haer eere, Met tranen maeckte sy groot gheclach Zy versuchten soo langs soo meere, Zy sprack dat wil Godt nimmermeer Ick sal mijn eere behouden, Den Roomschen Coninck ter eer. Die dit Liedeken eerstwerf songhen Dat waren drie Ruyters fijn, Zy hebbent soo licht ghesonghen Te Ceulen op den Rhijn, Sy trocken al door des Conincx lant Om buyt souden sy ganghen Sy hadden gelt noch pant. 