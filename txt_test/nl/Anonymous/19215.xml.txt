 CHristus Kercke weest wel ghemoet Al ist hoopken cleene, en weest niet beroert Merckt wat daer staet gheschreuen Ueel geroepen en weynich vercoren goet Niemant en wilt hem tot lijden gheuen. Int lijden hanckt al ons salicheyt Christus en heeft anders niet toegheseyt Dan bedruct te sine tallen tijden Soo wie mijn iongher wesen wilt Ueruolghinghe moet hy lyden. Christus spreeckt met woorden fijn Wilter yemant mijn discipel zijn Die moet hem seluen eerst versaken En nemen zijn cruyce op dit termijn Die weerelt moet hy laken. Mijn cleyn cuddeken en weest niet beureest Al hoordy hier ter weerelt tempeest Het cruyce wert op gherecht aen alle zijden En laet v daer duere niet verleen Maer wilt Christus vromelijck belijden. Want Cristus ghinck voor inden strijt Om dat wy souden werden ghelijck In patiencie wilt dit versinnen Die Israelijten winnent met iolijt Het lant van beloeften nemen si inne. Sy en sparen, scat, goet noch ghelt Het rijcke der hemelen lijt ghewelt Alsoo men siet van daghe te daghen Het ghetal der broeders wert veruult Die onder den outaer laghen. Als slachscaepkens moeten wy staen bereyt Ons ghebueren tot eenen spot gheseyt Tot een gaepspel si wy bedeghen Aldus worden wy ter doot gheleyt Alsoo Gods vrienden pleghen. Salich zijn si die hier lijden pijn Om minen name, spreect Christus fijn Sy sullen het rijcke Gods beeruen Al worden si vernielt metter dosijn Men sietse om die waerheyt steruen. O bermhertighe God, die alle herten kent Trectse tot v die zijn verblent Dat si v goetheyt moghen aenschouwen Die tot uwen woorden worden ghewent Sy en connen hem van v niet onthouwen. O Christelijcke maiesteyt Ghy zijt groot van machte breyt Nemmermeer en suldy ghy mineeren Als die kinderen des weerelts maken gheschreyt Dan sullen wy eewich triumpheren. 