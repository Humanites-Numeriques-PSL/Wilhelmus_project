 CHristus zijnde verresen, Heeft veertich daghen hy Hem levendich bewesen, Den Apostelen vry, Op eenen bergh te Bethany, Jerusalem by, D'opvaert Christi Ten Hemel openbaer daer saghen sy. Van den bergh der Olijven, Wederghekeert ind' stadt, Maria met de Wijven Oock by henlieden sat, Vergaert op eenen solder, dat Elck deuchdich vat, Neerstelijck badt, Om te ontfanghen den beloofden schat. Een Apostel vercoren Hebben sy voor Judas, Wiens Bisdom was verloren, T'lot viel op Mathias, En als nu Pincxster vervult was Snellijck en ras, Een windt gheblas Quam uyt den Hemel daer op't selve pas. T'huys werdt vervult van desen, Ghedeelde tonghen claer Quamen vierich gheresen Op yeghelijcke van haer, Vol des heylighen Gheests eerbaer Werdt al die schaer, Wy lesen, maer Ontrent hondert en twintich wasser daer. Sy predickten en spraken Met ander tonghen eest, En seyden sulcke saken Als haer in gaf den Gheest, Veel Joden die Godt hebben ghevreest, Die quamen meest Door dit tempeest Om weten van desen den rechten keest. Van onder s'Hemels wolcken Woonden op dat termijn Aldaer uyt alle volcken, Elck zijn tael hoorde fijn, Den eenen sprack uyt vreesens pijn, Wat wil dat zijn, D'ander in schijn Van spot seyden, sy zijn vol soeten wijn. Petrus hem excuseerde Van dronckenschap ter noot, Dat Joel propheteerde, Sprack hy, gheschiet nu bloot, Jesum van u ghecruyst ter doot, Dien heeft Godt groot Verweckt minioot, Desen op ons den heylighen Gheest goot. Doet boet alle te same, En laet u doopen vroet In Jesu Christi Name, Tot verghevinghe soet Van uwe zonden overvloet, Soo ghy dit doet, De gave goet Des heyligen Geests ontfangt ghy met spoet. Petrus heeft met zyn preken, En crachtich goet vermaen, Haerlieder hert ontsteken, Sy lieten haer beraen, Die zijn woort gheern namen aen, Hebben daer saen Den doop ontfaen, Haer werdter by drie duysent toe ghedaen. Dese loefden den Heere, Bleven met goet opset In d'Apostelsche leere, In die ghemeynschap met Brootbrekinghe, nae Christus Wet, End' in't ghebet, En oock quam het Een vreese over alle Zielen net. Haer goet was al ten besten Elcken ter noot ghemeyn, De Heer om te bevesten T'Euangely certeyn, Dede wonder dinghen niet cleyn Openbaer pleyn, Gheschien alleyn, Door zijn lieve Apostels handen reyn. T'gheests vruchten nu in stede, T'onser opvoedicheyt, Zijn, liefde, vreuchde, vrede, Ende lanckmoedicheyt, Vriendelijckheyt, end' goedicheyt, T'gheloofs bescheyt, Sachtmoedicheyt, Maticheyt, tot der Zielen spoedicheyt. Broeders dit zijn de vruchten, Daer men den boom aen kent, Of daer met soete luchten, S'Heeren Gheest is ontrent, In den Olijfboom excellent, Gheplant gheent, Blijft ongheschent, Op Christum Zions eenich fundament. 