 DOor Adams Val is heel verderfft, Menschlijck Natuer end wesen, T'selff Fenijn is op ons gheerfft, Dat wy niet konden ghenesen, Sonder Gods troost, die ons verloost Heeft van den grooten schaden, Daer in die Slang' Evam bevang', Gods Thoorn op haer te Laeden. So nu de Slang Evam heeft bracht Dat sy is Affghevallen Van Godes Woort dwelck sy veracht, Daer door sy in ons allen Brocht heeft den Doot, Soo wast Jae Noot Dat Godt ons soude gheven Syn lieven Soon, Der G'naden Throon, Door dien wy mochten Leven. Als ons nu heeft een vreemde schuld' In Adam al Verhoenet, Also heeft ons een vreemde Huld' In Christo al versoenet, End als wy al Door Adams Val, Syn Eewig's Doots ghestorven, Also heeft Godt Door Christus Doot Vernieut, dat was verdorven. Nu hy ons heeft syn Soon geschenckt Doen wy syn Vyand' waren, Die voor ons is aent Cruys ghehenckt, Ghedoot, ten HEmel varen, Daer door wy zijn Van Doot end Pijn, Verlost: so wy Betrouwen Op dit Confoort, Des Vaders Woort Wien sou voor Sterven grouwen. Hy is die Wech, dat Licht, die Poort Die Waerheyt en dat Leven, Des Vaders Raet end' Eewich Woort Dien hy ons heeft ghegheven Tot een Beschutz, Dat wy met Trotz Aen hem vast souden ghelooven, Daerom ons haest Gheen Cracht noch Last, Wt syner Handt sal Rooven. De Mensch is Godloos end vervloeckt, Syn Salicheyt is verre, Die Troost by eenen Mensche soeckt, End niet by Godt den HEEre, Want wie hem gaet Een ander Maet, Buyten dees Trooster steecken, Dien mach al ras Des Duyvels pas, Met syne List verschricken. Die hoept op Godt, end hem betrout Die wort nimmer te schanden, Want die op desen Hoecksten bout, Al coemt hem oock ter handen Hier veel Verdriet, Heb ick doch niet Dien Mensche ghesien vallen, Die hem verlaet Op GOdes Baet, Godt helpt syn G'loovighen allen. Ick bid' O Heer wt Herten grondt Dat my niet word' benomen Dijn heylich Woort wt mijnen Mont, So sal my niet beschamen, Mijn Sond' end schuldt, Want in dijn Huld', Sett ick all' mijn Betrauwen, So wie dan vast Daer op berust, Die sal den Doot niet schauwen. Mijn Voeten is dijn heylich Woort Een barnende Lanteerne, Een Licht dat my den wech wijst voort Als dese Morghensteerne In ons Opgaet, So haest verstaet De Mensch die hooghe Gaven, Die GOdes Geest Belovet meest, Die Hoping' daer in haeven. 