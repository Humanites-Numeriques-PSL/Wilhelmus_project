 Tusschen twee hooge berghen, In eenen groenen gaert, Daer bleef mijn lijf in strijde, Van hooghe minne aert. Ay lief van hooger minnen Hoe sijdy dus mismaeckt, Al om een arme Ziele, Die luttel naem haeckt. O Heere door u ghenade Ende door u minne goet, Hoe gheerne soude ic spreken Tot u een minlijck woort. Och edel creatuere, Vry edele Ziele fijn Wat dinghe is u begheeren, Dat ghy versoeckt aen my. Och lief van hoger minnen Van hooghen minnen aert, Hoe geerne soude ick my vermeyen. In uwer minnen gaert. Och wildy u vermeyden In mijnen minnen gaert So moet ghyt al begheven, Daer uwen sin toe staet. Hoe sal ick dat ghemaken, Mijn lief mijn minnekijn Al te mael te versaken Dat is seer groote pijn. Och edel creatuere Wel edel Ziele mijn, Slaet doch op u ooghen Aensiet mijn bitter pijn. Aen den cruyce wilt versinnen In eener perssen swaer, Stont ick om uwer minnen, Om u te ontfanghen aldaer. O Iesu lieve Heere Ick bid u staet my by Ick wil de weerelt laten Al om die minne van dy. Ick wilse nu al begheven, Ende soecken diep ootmoet, Op dat ick hier na mach leven Ende vercrijgen dat eeuwighe goet. 