 Vvilt met ons druck oorbooren O ghy menschen cleyn en groot Siet hoe dat nu gaet verlooren Antwerpen de Stadt minioot, Die Cooplieden kermen seere, Sy maken also grooten gheclach, Die Neeringhe hadden sy gheerne weere, Maer my dunckt dat het niet wesen mach. Men hoort nu Thantwerpen wel beclagen Dat sy oyt maeckten soo grooten gherucht, Alsomen int Jaer van lxvi hoorde ghewagen Doen den Prins is van daer gevlucht, Met soo menighen Burgher ghepresen, Die hem volchde met Wijf en Kint, Dat most wel een bitter scheyden wesen, Want elck scheyde van zijnen vrient. Waer hoordemen oyt yemant spreken, Dat een stadt also lustich stont, Daer de Coopmanschap geheel is gesweken En veracht tot inden gront, Daer elck Minnaer triumpheerde, Om zijn lief te behaghen siet, De Comenschap die daer floreerde, Maer nu sitten wy int verdriet. Al quam de vlote wt Spaengien, Oft oock wt Engelant, Wt Oostlant, oft wt Almaengien, Oft wt Vranckrijck seer playsant, Ten mocht ons Coopluy niet mishanden Wat goet datmen ons toebrocht, Al quamt wt den Heydenschen Landen, Twert Thantwerpen al vercocht. Al zijn wy Thantwerpen nu heel druckich En vande Coopluy seer versmaet, Jck seg, hy is heel wel ongeluckich, Die daer nemmermeer troost ontfaet: Wy hopen den tijt sal comen, Dat de Comenschap beteren sal aen elcken cant, Tsal die van Deuenter oock seer vromen, Met die van Maestricht seer playsant. Jn Vlaenderen hoortmen nu oock seer claghen, Binnen Ghendt, en Brugghe, des seker zijt, Hoe dat sy van daghe tot daghe Haer Neeringe oock werden quijt, En de Cooplien van Amsterdam gepresen, Met die van Tshertoghenbosch bekant, Sy moeten al met Antwerpen treurich wesen, Want de Neeringhe is heel wt het Lant. Den Ambachtsman die mach nu wel sorgen, Want hy leeft in groot verdriet, Wat hy gaet leenen oft borghen, Betalen en can hijt niet: Daerom trecken sy nu met hoopen Na Bremen oft na Wesel goet, Na de meeste Neeringe dat sy loopen, Daer crijcht den Ambachtsman wederom moet. Waer nu eens de Oostersche Zee ontsloten, Dat de Coopman mocht comen en gaen, En dat de Engelsche Schepen mochten vloten, Soo waer onsen druck al ghedaen, Dan souden ons comen versoecken Die Cooplieden hier en daer, Wt alle Steden ende hoecken, Souden sy comen verre ende naer. Oorlof ghy Oostersche Steden al ghemeene, Daer de Comenschap nu is vergaert, Al blijue ick Antwerpen nu in weene, Siet dat ghy de Neeringhe beter bewaert Want men canse wel misbruycken, Neemt doch een Spieghel aen mijn, Jck moet nu swijghen en duycken, Alst God belieft salt anders zijn. 