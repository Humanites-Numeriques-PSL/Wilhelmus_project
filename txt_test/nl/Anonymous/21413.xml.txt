 GHy Christenen wilt ontwaken, saen Uwen naesten wilt ontfermen Draecht last die totten saken, staen Ghy besorghers vanden armen Duer tgelooue liefde bewijst Den naecten cleet, den hongherighen spijst Meest na dwerck sal vraghen Christus ten laetsten daghen. U sacraficie die ben ick moe Ghy moet v anders bereyden Alle creaturen die hooren my toe Die op de berghen weyden Den dorstegen laeft, door goet bescheet Herbercht hem die nieuwers vluchten en weet Meest na dwerck sal vraghen Christus ten laetsten daghen. U brantoffer en gheer ick niet Hoort al na Gods vermonden Bermherticheyt uwen naesten biet Wt liefden bedect v sonden Uerlost de gheuangenen wt den banden stranck Uertroost uwen broeder hy leyt so cranck Meest na dwerck sal vraghen. Christus ten laesten daghen. Hoort toe ghy menschelicke iuecht Wiltse ghebenedijden Die v haten, doet die duecht Bemintse die v benijden Ist dat yemant uwen mantel begheert Gheeft hem den rock spreeckt Christus expeert Meest na dwerck sal vraghen Christus ten laetsten daghen. Met vasten doedy v seluen veel ghepijns Thooft draeyt v ghelijck een coorde U herte is van binnen vol fenijns Die prophete schrijuet met Gods woorde Schoert v herte, niet v cleederen bloot Uwen naesten suldy breken v broot Meest na dwerck sal draghen. Christus ten laetsten daghen 