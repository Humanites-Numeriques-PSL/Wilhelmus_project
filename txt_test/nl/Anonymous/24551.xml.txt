 Heer god wie sal ic claeghen al myne verlaeren tyt myne conciencie wil altoes claeghen sie en gheuet my gheen respyt Ic moet my leren liden die schulden die synt myn ic en can my nyet verbliden druck moet myn eyghen syn Och heer ic sal v vraghen wolde ghi my wal verstaen sal ic noch langher iaeghen eer ic v sal connen gheuaen van rouwen duchte ic toe steruen bedroeuet isset har te myn can ic v nyet verwaruen druck moet myn eyghen syn Och mensche myn weselike belde och lidet v nu ter tyt wat wildi my vertellen dat ghi yn drucke synt ic hebbe v wtuercoeren ic kenne wal uwen gront mach v wat troestes gheboeren weest hoeues yn uwen mont Die warlt is schoene van woerden bedroech heeft si gheleert recht als die wynt van noerden soe is sie omme ghekiert men en mach daer nyet op betrouwen dat segghe ic v myt vlyt aen ihesus wil ic my holden nu ende tot alre tyt Och mensche myn lieflike wesen och lyt v nu ter tyt ick hebbe v wal bewesen dat ghi die liefste synt ic hebbe omme v gheleden soe menych zwaer torment wolde ghi my nu begheuen soe worde ghi myns conteent Och heer wilt doch ghedencken hoe menych zwaer versucht als ic v plach toe schencken noch doe ic des ghelick ic haepe die tyt sal coemen al wt den harten myn laet my nu troest verwaruen vroude sal myn eyghen syn O ziele v soete woerde gaen yn dat harte myn ghi wordet wal ghenesen aen dencket myn groete pyn myne gonst soeldi vercryghen wildi ghetrouwe syn soe soele ghi bi my blyuen vroude sal v eyghen syn O ihesus ghemynde here ghi hebt my wal gheleert myn harte dat wil ic kieren tot al dat ghi beghert seer vrentlick wil ic v draeghen al yn dat harte myn nae v is al myn iaeghen laet vroude myn eyghen syn O mensche myn lieflike wesen nu leuet yn goeden haepe daer lichter soe menych gheuanghen die naemels woert verloest Weest hoeues yn uwen woerden v liden en claeghet nyemant dan my troest soldi aen my vynden nu ende tot alre tyt Ic dancke v ihesus here van uwer mynnen groet laet my uwen troest verwaruen helpet my wt alre noet Dat ic doch mach aenschouwen v vrentlike aenschyn boeuen alle reyne vrouwen maria die moeder dyn Wat mach my nu bezwiken myn lief heeft my verblit doch wil ic van hem schryuen nu ende tot alre tyt myt synre soeter stralen heeft hi myn herte ghewont ic beuele my hem alte maele al yn syns harten gront 