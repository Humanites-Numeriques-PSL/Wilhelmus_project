 Ontwaect nv Israel doet op v ooren Wilt hooren naerder Propheten stem Die ons langen tijt was belooft te voren Die is nv gheboren in Bethleem Soo ons die scriftuere tuycht van hem Soo sal hij wesen ons middelaer Wilt vreuchde bedrijuen mannen ende wijuen Al in dat soete nieuwe iaer. Een sterre wt Iacob is op geresen Soo ons Balam heeft ghepropheteert Abrahams belofte is gheschiet door desen Ons salichmaker is ghedescendeert Den dach die Simon heeft begheert Die is nv ghecomen noyt blijder maer Wilt vreuchde rapen ghij Christen schapen Al in dat soete nieuwe iaer. Den bant van Adam is nv ghebroken Vrede wort vercondicht ouer al aertrijck Daer ons Ioannes af heeft ghesproken Is nv ghecomen tot allen tijt Wt liefde gheworden mensche ons ghelijck Om ons te verlossen alle gaer Wilt hem aencleuen om zijn woort te beleuen Al in dat soete nieuwe iaer. Ierusalem wilt v verblijden Ghij dochter van Syon laet droefheyt staen Ons salichmaker is nv in tijden Gheboren naeder scriftueren vermaen Die herderkens hebben die bootschap ontfaen Dat licht schijnt in die werelt claer Willet hem aenbeden met vrolicheden Al in dat soete nieuwe iaer. Ghij heydenen wilt nv ontwaken Want dat woort is vleesch geworden rechte voort Ende wilt den ouden Adam versaken Want dat woort is Godt, ende Godt is dat woort Door hem gheheel comt ons confoort Door niemant anders alsoo voorwaer Wilt hem aencleuen om zijn woort te beleuen Al in dat soete nieuwe iaer. Prince der Acoleyen dat is v gheschoncken Al van die broeders liefde is tfundament Nv laet Gods woort in v herte voncken Twelck vanden Vader is neder ghesent Ghecomen wt der hemelen tent Om ons te verlossen alle ghaer Dus wilt hem louen die daer was verschouen Al in dat soete nieuwe iaer. 