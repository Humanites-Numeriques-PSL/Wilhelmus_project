 O Gij! die mijn ellende, Mijn bange dagen ziet, Tot wien ik d'oogen wende In nachten van verdriet, Verhoor, o God! mijn smeeken, Waar alles mij ontvlugt; Aanschouw de tranenbeken Van 't hart, dat tot U zucht. Ach, Heer! waar straalt erbarmen, Waar lacht mij redding aan, Dan in uw Vaderarmen, Die mij nog open staan? Mijn angst en al mijn zorgen, De nood, die 't hart beknelt, Zijn niet voor U verborgen, Die mijne tranen telt. Och! leer mij in mijn nooden Op U alleen te zien, Mijn' eigen' wil te dooden, En d'uwen hulde biên. Toon mij bij al uw slagen, Dat Gij nog vader zijt. Wat kan mijn hart niet dragen, Zoo lang m'uw wil verblijdt? Ja, bron en steun mijns levens, Mijn Vader en mijn God! Uw liefd' en wijsheid tevens Bestuurden steeds mijn lot. Wat rampen mij bestrijden, Wat om mij zamenspant, De beker van mijn lijden Komt van een vaderhand. Ook bij mijn bangste smarten Blijft G'op mijn heil bedacht; Gij plaagdet nooit van harten Het menschelijk geslacht: Het leed, dat zelfs den boozen Hier strekt tot tuchtiging, Werd door uw hand gekozen Tot hun verbetering. Gij huwd' aan zonde smarte, Aan zeedlijk kwaad hier pijn, Opdat in 't eind hun harte Er aan gespeend zou zijn. Dan juichen z'om een lijden, Dat zoo veel heils verving, Daar Englen zich verblijden Om hun verbetering. En zou dan 't hart versagen, Dat op uw' naam vertrouwt, Als 't onder uwe slagen Een vaderhand aanschouwt? Zou ramp de hoop verhindren? Van 't hart, aan U gewijd? Neen! 't zijn uw liefste kindren, Die Gij het meest kastijdt. Ja Vader, trouwe Vader! Reeds juichen hart en mond: Nooit was uw liefd' ons nader, Dan toen G'ons lijden zondt. Wat ons hier nog verbeide, Wij stellen 't in uw hand, En treên op uw geleide Gerust naar 't vaderland. 