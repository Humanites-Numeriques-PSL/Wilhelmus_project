 Ick weet een Peerle ient, Gheprent // in Schoonheyt rijcke Noyt Man en heeft present, Bekent // haerder ghelijcke Diamant ofte Robijn Sangwijn verciert in gouwe En vintmen tot ghenen termijn, Soo fijn // In gheen Lantsdouwe, Ghelijck die Sonne claer // Eenpaer, Int tshemels throone So is mijn Lieff voorwaer, Aldaer blinckende schone. Waer ick een Cooninck vayliant, Playsandt // Rijck van persoone Ick versette voor haer mijn Lant En sant // En oock mijn crone Dat ick mijn ghedacht. Dach en nacht, op haer set als donwijse Zy is my te hooghe van macht Gheacht // Ende oock te groot van prijse. Dees peerle daer my dat leet Zeer wreet // om moet ghebueren Tis mijn lief dat ick weet, Hoe zy heet // die fluer der flueren. Mocht ick met mijn shersen bloet, Onsoet // haer noch te winnen Zo sout ick tot een vloet Mijn bloet // wt laten rinnen. Sturffe ick dan van rouwe groot Den dood // om haer duer desen Zo ware mijn wondekens root, Ter noot // Gheheel ghenezen. Ick gheue elck minnaer wel, Beuel dat hy liefde draghe Maer dat hy der liefden ghequel Zeer fel, Niet en beclaghe. Die hem spieghelt vry, Aen my // die spieghelt hem sachte Elck minnaer verre ofte by Wie tzy, slaet hier wel op achte. Prince mindy een edel greyn, Int pleyn // Als ick bouen maten Zo en muechdy der liefden treyn, Certeyn, met recht haten. 