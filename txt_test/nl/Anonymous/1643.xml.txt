 FOrtuyne heeft mi verbeten In lijden dus gheschent Als mijn lief mach weten Si hout mi in torment. wantrouwe ghi doet mi quelen Daer ic mi toe verliet. | Met mi hout si haer spelen Op mi en achtse niet Haer aenschijn claer Tscheyden gaet mi so swaer Ay lacen lief ay my. Scheyden moet ick van dy Dat ick van haer nv moet scheyden Ic blijue in drucke versmacht. Schoon lief wilt my troost gheuen. Het is wel in v macht O Cupido god van minnen Laet ghi mi int verdriet Ick duchte ick sal ontsinnen So ghi voor ooghen siet Haer aenschijn claer Tscheyden gaet mi so swaer Ay lacen lief ay my. Scheyden moet ick van dy Mocht icse noch aenscouwen Haer schoon bruyn oochskens claer. Die bloeme bouen alle vrouwen Haer wesen is eerbaer Men costse mi niet ontprijsen Nv noch tot gheender stont Mochte haer minne noch rijsen So waer ick al ghesont Haer aenschijn claer Tscheyden gaet mi so swaer Ay lacen lief ay my. Scheyden moet ick van dy Mer lacen si slaet mi nv swijcke Die suyuer maghet reyn Ick en ben niet haers ghelijcke Dat sie ick wel certeyn O radt van auontueren Gaet altoos uwen ganck Mach mi gheenen troost ghebueren Dat lijden wert mi veel te stranck Haer aenschijn claer Tscheyden gaet mi so swaer Ay lacen lief ay my. Scheyden moet ick van dy Fortuyne sal noch faelgieren Ende dat in corten termijn Ick sal noch vruecht hantieren In spijt van alle dese nijders fenijn | Al ligghe ick onder die voeten Ick sal noch rijsen wel Ende mijnen druck noch boeten Ondanc alle die nijders fel Haer aenschijn claer Tscheyden gaet mi so swaer Ay lacen lief ay my. Scheyden moet ick van dy Princersse reyn ghepresen Oorlof als nv ter tijt Als ick bi v alleyne mach wesen So ben ick al verblijt Dat ic van v nv moet scheyden In also corten termijn Oorlof tusschen ons beyden Adieu die liefste mijn Haer aenschijn claer. Het scheyden gaet mi so naer Ay lacen lief ay my Scheyden moet ic van dy 