 IC sie die morgen sterre Mijns lieuekens claer aenschijn Men salse wecken met sange die alder liefste mijn Wie ist die daer singhet Ende mi niet slapen en laet Hi sal zijn singhen laten Voorwaer segge ic hem dat Dat ben ic ridder coene Een ridder wel ghemeyt Wanneer suldijs mi loonen Alle mijn sanghes arbeyt Coemt noch tauont spade. Al voor mijns vaders hof. Al daer sal icx v loonen En segt daer niemant af Den dach die nam een eynde die ionghelinc quam al daer Met sinen blancken armen Woude hijse ombeuaen Nv staet ioncheer stille En rijdt mi niet te na Ick moet noch eerste weten Wat loon ic soude ontfaen. Bergen ende lant schoon ioncfrouwe Sal v vrij eygen zijn. Ende bouen alle die daer leuen Saldi die alderliefste zijn Sal ic bouen alle ioncfrouwen Dijn alder liefste zijn So suldy ridder coene Mijns lijfs geweldich zijn Si namen daer malcander. si ghinghen eenen ganck. | Al onder een lindeken groene. die nachtegael daer op sanc Hi liet zijn mantel glijden Beneden in dat gras Om dat zijn vergulde sporen Vanden douwe niet en souden werden nat Daer lagen si twee verborgen die lieue langhe nacht. Vanden auont totten morghen Tot dat scheen den lichten dach. 