 Hoort Mannen ende Vrouwen Jonck, oudt, arm ende rijck, Wilt op den Heere betrouwen, Zijn woort is autentijck! Hierom so neemt van hem gheen wijck, Zijn Wonder mocht men aenschouwen, Voor Alckmaer clarelijck. De stadt die was beleghen, Tis elck man openbaer: Maer Godt door zijnen seghen Die namse in zijn bewaer: Alsoot daer is ghebleken claer, Al door zijn grooten reghen Ende Vloet so vroech int Jaer. Sy meynden de stadt te vernieten, Als sy daer quamen ontrent, Met stormen ende schieten Te brengen in torment, Maer Godt die alle herten kent, Begon dit te verdrieten, Heeft de vyanden afgewent. Sy meynden de Zee te verweruen, Te bringen in haer gewelt, Noorthollant te verderuen, Daer waren sy op ghestelt, Sy hadden de Geusen so gheern gequelt, Van honger te doen steruen, Te versmachten, tsy v vertelt. Sy gingen malcander toeschrijuen, de Zee die waer ons nut, de Geus can niet bedrijuen, Houten Pompen is zijn geschut, Haer volck is weynich, haer macht is rut, Wy sullense haest ontlijuen, Maer haer meyning die worde geschut. Sy quamen door de Wraken, Op Zuyder zee met voorspoet: Hoochmoedich dat sy spraken, Ons saken die staen seer goet: Doe quamen haer sulcke pompen te moet Die gingen haer dapperlijck raken, Ten smaecten haer gants niet soet. Papouwen liet ghy v mompen, Of bruycte ghy een quaed aduijs, dat ghy van houte Pompen Liet nemen so schoonen prijs? Een Schip ghelijck een Paradijs, V spotten ende schompen Maecten v die houten Pompen wel wijs Waer is v Inquisicy, V aldermeeste betrou? Ghemaect op die condicy, die Geusen te brengen in rou: Waer is de Graue van Bossou: V Heer groot van Officy, Sidt te Hoorn in de Kou. Sijn sy niet vroom van daden, Die ghy noemt Lutrianen? Sy doen v beter ghenaden Als ghy Rotterdam hebt ghedaen, Zutphen en Naerden, hoort mijn vermaen, Oock Haerlem swaer beladen, Meyneedich ende valsch verraen. Oorlof ghy Christen Nacy, Weest vroom in woorden en daet, De Spaeniaert is eylacy Meyneedich en opstinaet, Dus wilt niet volgen haren raet, Maer bidt den Heer om gracy, Dat hy ons beschermt voor tquaet. 