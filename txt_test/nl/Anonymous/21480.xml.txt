 ICk hoorde een maechdeken singhen Met een so soeten gheluyt My docht aen hare dinghen Dat het was der Cantiken bruyt Ick stont een langhe poose En hoorde na haren sanck Met een so lieffelicken voose Sanck sy haren bruydegom danck. Lof, hoocheyt, prijs ende eere Moet v van my gheschien Mijn bruydegom, mijn God, mijn Heere Dat ghy my quaemt besien Met een ootmoedich lijden Uerwont ghy Babyloen Willen wy met v verblijden Wy moeten oock also doen Die verholentheyt is Babels name Die ooren heeft om te hooren die hoort Sy is die werelt wel bequame En op my so seer verstoort Mijn bruydegom sal noch comen En werpense inden gront Hy sal Babylon verdomen Metten sweerde van synen mont. Sout ghy niet willen swijghen Bruyt dochter van Syoen Ick sal v wel doen nijghen Al waert ghy noch so coen Ick ben van Saturnus gheslachte Den onnooselen doen ick ongherief Ick verandere den dach in nachte Met Antichrist mijn lief. Ick ben verheuen totten hemel Bouen alle Coninghen rijck Ick sitte op eenen kemel Die den draecke is ghelijck Ghelijck eenen vorsch opt water So is mijn beest ouer tvolck regent Urou bruyt hout uwen snater Of ghy wort van Antechrist gheschent. Ghy en derft v niet berommen Uan ws bruydegoms groote macht Waer siet ghyse na hem drommen Hy is seer cleyne gheacht En ick hebse den wijn gheschoncken Uan mijn fenijnighe melck Sy hebben al ghedroncken Met my wter sonden kelck. Wy sullen v wel verdrijuen Wilt ghy onsen wille niet doen Ick sal v wel doen ontlijuen Ghy dochter van Syon Ick sal v wel doen schenden Uan Antichrist v party. Die sal het volck verblenden Met lueghenen en afgodery. Wie soude my doen laten Te singhen mijnen bruydegom prijs Die bouen alle staten Is rijck, machtich ende wijs Hy is die leuende God alleene Sijn beloften sullen wesen waer Al ben ick nv in weene Ick verwachte een so blijden nieumaer. Ontrent die middernachte Hoorde ick so soeten gheluyt Staet op weest in de wachte Ontfanct die bruydegom ende bruyt Want Babel moet nv vallen En Antichrist haren boel En die valsche Propheten alle In eenen vierighen poel. 