 Die salicheyt heeft Christus gheleert, Op dat hy gheloeft sy en gheeert, En dat elck tot zijn rijcke behoort, Die hier recht leeft nae zijn woort. Kirieleis. Hy leert ons oock die straffe en pijn, En dat hy oock veruloeckt sal zijn, Die sonder ghelooue heeft gheleeft, En die der liefden wederstreeft. Kirieley. Wee u, spreeckt hy, die tijdelijck goet Lief hebt, en stelt daer op uwen moet, Dat ghy voor den morghen zijt voorsien, Want uwen troost sal haest vlien. Kirieley. Wee u die spijse misbruyckt en dranck, Tot ouerdaet sonder Godts danck, Die tijt die comt en haest hem seer, Dat u hier niet helpet meer. Kirieley. Wee u die in boosheyt zijt verblijt, En lachen alst qualijcken gaet altijt, Als ghy ter hellen danssen sult, Sult ghy huylen voor u schult. Kirieley. Vervloeckt is hy die hem so draecht, Dat hy den Goddeloosen behaecht, Die liefde der werelt is voor Godt, Een vyantschap en een spot. Kirieleys. VVee hem die anderen hier ontsticht, En zijnen broeder niet en verlicht, Veel beter waer hy verdroncken zaen, Dan Godes woort te wederstaen. Kirieley. VVee den Steden die Godt verclaert, Met zijnen woorde gheopenbaert, En haer leuen toch beteren niet, Voor sy vallen int verdriet. Kirieley. Wee hem die Gods woort heeft gehoort, En rooft nochtans, worghet en moort, Stortende noch donnoosel bloet, Verradende soo Iudas doet. Kirieley. Wee, vloeck, en angst Christus toesecht, Al die zijn volck verleyden slecht, Door gheueynstheyt en blijden sin, Om dit aertsch goet en ghewin. Kirieley. Nu helpt en behoedt ons trouwe Godt, Dat wy niet en leuen by dit rot, Want die Godts Rijcke niet en soeckt, In eewicheyt is veruloeckt. Kirieleys. 