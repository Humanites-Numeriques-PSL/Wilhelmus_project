 LAisken was tot een geneghen, Die Hans Ianssen was genaempt, Maer haer Moyerken was daer teghen, Zijnde met een Ian versaempt, Haer bediet, was al voorden, siet, Ian is een man, maer neempt hem niet. Moyerke hoe sayt ghay so domme, Dat ghay Ian so seer veracht? Dochter lief, kick weet waeromme, Au van eenen Hanne wacht, ’t Wordt gewaeght, hoeger over klaeght, Ian is een man die may behaeght. Eer may slappe Ian bekoirde, Namp kick liever Broer Airiaen, Dat sijn al verloiren woirde, Moyerke, Ian staet may wel aen, Ghay meught may wel geloive vray, Ian is een man soo wel als hay. Kick wil dat ghy Ian sult derven, Dochter dat ghay ’t wel verstaet. Soo moete kick van droefheyt sterven, Moeyerke hoe zayt ghay soo quaet? Au bevel, is may al te fel, Ian is een man kick weet het wel. Dochter is niet Ian licht achter, Dat ghay voor niet af en valt, Kieset Hendrick onsen Pachter, Eer Ian auwen bot vergalt. Neen sertayn, Moyerke kick mayn, Ian is een man soo wel als Hayn. Ian Treet sacht, en Ian Voorhoiren, Ian van Grim, en Ian blayf t’ huys, Ian heb kick sayn doot gezwoiren, Moeyerke dat waer may een kruys. Staeckt die moeyt, au doch niet verstoirt, Ian is een man gelayckt behoirt. Lieve dochter laet u raeyen, Neempt het Petrus op den houck. Om au sinnekens om te draeyen, Sal kick au wat leeren klouck, Neen geen leer, en behouf ick meer, Ian is een man soo wel als Peer. May steeckt gantsch van Ian de walge, Wilt ghay blayven soo verblint, Loopt dan heenen aen een Galge, Met Ian slecht hoit die ghay mint, Moyerken Lief zijt doch niet bedrueft, Ian is een man, kick heb beprueft. Dochter ghay maeckt may verwondert, Habt ghay Ian gheprueft voorwaer? Ia kick Moerken, noch wel hondert Meer, als Ian, kick seght u klaer, Maer op ’t lest, later al de rest, Ian is een man die kust may best. Dochter spreeckt ghay van ghevuelen? Ia kick Moyerke milt en rayck, Kan Ian auwen brant verkeulen? Dochter soo hebt ghay gelayck, Dat soo dee maynen Subbedee Kick son maynen Ian oock praysen mee. Oorlof Princen en Ionckvrouwen, Die verslayten wilt au Ieught Niemandt om de Naem wilt schauwen, Eygelayck raept vray vreught uyt deught Wacht au van spotte mette Ian, Ian is een man, die oock wat kan, 