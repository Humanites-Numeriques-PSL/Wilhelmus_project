 HOort hoe Christus na Galileen Track wt dat Iootsche lant Om dat hem die Pharizeen Benijden in elcken cant Door Samarien moest hy wesen Daer hy by een fonteyne quam Die Iacob also wy lesen Gaf Ioseph synen soon ghepresen Daer Iesus zijn ruste nam. Sijn discipelen ghetrouwe Ghinghen spijse coopen al tot Sichaer Een Samaritaensche vrouwe Quam om water te putten daer Want Iesus bleef daer alleene Ende hy sprack dat vrouken toe Gheeft my wt ionsten reene Een droncxkens waters cleene Want hy was van gaen so moe. Hoe begheert ghy van my dus Heere Te drincken sprack tvrouken gent Want die Ioden in gheenen keere Samaritanen comen ontrent O vrouken sprack Christus verheuen Kende ghy Gods ghiften soet Ghy soudt hem om drincken aencleuen Ende hy soude v water gheuen Dwelck eewelick leuen doet. Wat water mach dit wesen Sprack het vrouken goedertier Sijt ghy bouen Iacob ghepresen Want hy haelde zijn water hier Christus sprack, hem sal noch dorsten Die van dit water drinct Maer in wien mijn water mach rusten Hem en sal nemmermeer drincken lusten Twelck int eewich leuen sprinct. Wilt my van dat water schencken Sprack tvrouken tot Christum dan Christus sprack wilt v bedencken Ende roept my uwen man Tvrouken sprack na Ioannes beschrijuen Gheenen man en heb ick so ghy siet Christus sprack om duecht te verstijuen Ghy hebter ghehadt tot vijuen Ende die ghy nv hebt en is v niet. Heere ghy zijt een Prophete Sprack tvrouken hoort dit vermaen Ghy seght my wat ick int secrete Binnen mijnen leuen hebbe misdaen Waer moetmen God aenbeden Op den berch te Ierusalem fijn Seght my Heere vol wijsheden Want hier die Ioden vol onureden Om die Samaritanen zijn. Ghy en weet niet sprack die Heere Wien ghy aenbidt oft vreest So wie God bidden wil tot zijnder eere Moet hem bidden inden gheest Doen sprack die vrouwe vol vramen Ick ghelooue dat ghy Messias zijt Met dien zijn discipelen quamen Meester eet seyden sy al te samen Maer Christus hadde anderen appetijt. Het vrouken is sonder sparen Ras na die stadt Sichar ghegaen Sy liep al om te openbaren Ende haer cruycke liet sy staen Wat haer gheschiet was ginck sy ontcnoopen Als tvolck dit hadde ghehoort Quamen sy met grooten hoopen Neerstich wt die stede gheloopen En gheloofden aen Christus woort. Ghy Christenen in alle hoecken Betrout aen Christus woorden naect Wilt in hem v salicheyt soecken Dats die spijse daer hy na haect Den oogst is nv voor ooghen, de vruchten staen al wit Wilt Christo liefde tooghen En uwen naesten te helpen pooghen So dat ghy zijn eewich rijck besidt. 