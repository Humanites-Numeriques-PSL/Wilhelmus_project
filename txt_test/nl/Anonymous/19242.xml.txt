 GHepeyns ghepeyns door fantasie Hoe ligt ghy my nv so seere en quelt Tsomwijlen truerich, tsomwijlen blie O Heer helpt ons behouden dat velt Compt coopt van my al sonder gelt Wijn en melck na schrift verhalen Sonder ghelt oft pant ghy en moecht niet falen. Compt ghy belaste ick wil v ontladen Spreect Christus de Heer int openbaer Al met mijn vlees wil ick v versaden Die in my ghelooft ende volcht mi naer Uan diens lyue sulken vloeyen claer Wateren des leuens elck merck dit snel Blijft bi Gods woort soo doet ghy wel. Wie het cruyce niet en wilt aenueerden En treden inden enghen padt Die en houdt Christus niet van weerden Hoe sal hy comen in die nieuwe stadt Want wie niet altemael en versaect pladt Ulees, bloet, ere, goet, lijf, ende leuen Die en sal Christus gheen erfdeel gheuen. Maer die gheen deel met God en eruen Beter mochten si ongheboren zijn Als si dat nieu Ierusalem sullen deruen En gaen al in die eewighe pijn Dan sullen si alle weenende zijn Als si door Gods woort haer oordeel ontfaen Die geen beteringhe en hebben ghedaen. Bekeert v nv spreeckt Christus saen Want dat hemelrijck is nv ghecomen by Ghelooft Deuangelium die waerheyt neemt aen Soo sal v die waerheyt maecken vry Doet penitencie dat segghe ick dy Als Petrus den Ioden verclaert Ende volbrengt Gods liefde vermaert. Siet wel toe en laet v niet verleyden Als in deerste Corint int seste staet Uan oncuyssche, en afgoden dienare beyden Ouerspeelders, wreekelinghen, ende schenders quaet Dieuen, en gierighe en dronckaerts opstinaet En twistighe, en roouere, en moghen Gods rijck Niet besitten, nv noch eewichlijck. O lieue menschen wilt hier op mercken Want sodanighe zijn wy al gheweest Doen wy noch liepen in boose wercken Maer want ons Christus daer af gheneest Door die weder gheboorte somen dat leest So wilt sober wesen in bedinghe waecken Den ouden mensche moet ghy versaecken. Weest altemael den Heer beuolen Al die de nieuwe gheboorte aen staen Ghelooft Gods woort ghy en sult niet dolen Door de liefde sult ghy Gods rijck ingaen Ende van Christo die croone ontfaen Hy sal v verblyden met melodye Die nv zijt beswaert sullen worden blye. 