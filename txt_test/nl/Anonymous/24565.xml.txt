 UAn vrouden ons die kynder syngen des auendes doe sy heymwert gyngen dat god onse here gebaren waert op enen wal hiligen kerstes nacht Dat was die alre coldeste nacht die god der werlt ye gegaf die god der werlt ye gesciep in eenre crybben waert hi gelecht Toe betlahem waert hi gebaren in eenre crybben waert hi vercaren daer en was nyemant nae noch by dan Josep ende die maget maria Maria en hadde hoer niet bereyt tot enigerhande wiegen cleeyt daer si hoer lieue kynt in want Josep die toech alte hant Die hasen vanden benen syn diemen ons noch taken latet sien ende daertoe dat wal hilige cleet daer god syne menscheit in ontfenck Die Conynck herodes die toernden hem seer hi sprack hoe solde een arme deerne een kynt gewynnen sonder man dat heer waer auer die werlt al Conynck herodes des doet ons noet Nv slaet ons alle die kynder doet en spaert noch conynck noch keysers kynt soe waer gyse inden lande vynt Sy slogen der elf dusent doet sy storten al oer Jonge bloet hoe diep dat sy daer ynne woet al in der Jonger kynder bloet Een stemme al vanden hemel quam tot Josep den wal hilige man scaffet v van hen der doet ons noet of Jhesus christus blyuet hier doet Josep die liep ende ran dat hi een eselkyn gewan daer op setten hi dat maegdekyn mit oren wal lieuen kyndekyn Maria doe vaste voertgereet den langen wech den smaelen pat soe weer al in dat egipten lant daer waren sy al onbecant Daer nae auer driendertich Jaren waert Jhesus aen dat cruce geslagen dat cruce was xv voeten lanck och Jhesus christus was soe cranck Van geyselen ende van swaren slagen dat hi dat cruce niet en conde gedragen daer toe soldewi ons voegen dat wi tcruce mit hem droegen 