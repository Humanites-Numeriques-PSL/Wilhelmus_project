 HEt wayt een windeken coel wten oosten. Hoe lustelijc staet dat groene wout Die vogelkens singen wie sal mi troosten. Vrouwen ghepeyns is menichfout Ic wil mi seluen eens gaen vermeyden Al daer die liefste te woonen plach Ende dencken om den tijt voorleden God gheue die liefste goeden dach Ic was een clercxken ic lach ter scholen. Den rechten wech hebbe ic ghemist Schoon ionghe vrouwen doen mi dolen. Weder te keeren dat dunct mi best Dit heffe ic op dat wil ic vaten Al om een die alder liefste mijn Drincke ic mi droncken drinct ghi bi maten dat v misquame dat waer mi leedt. Noch weet ick een liefken wtuercoren. daer waer ic also gaerne bi. Wat icse minne tis al verloren Crancken troost so gheeft si mi Al op den hoeck van deser straten. daer woont so properen meysken fijn Daer sal ick noch eenen nacht bi slapen Oft craey en salder gheen vogehel zijn Rijck god mach ic den dach noch leuen dat si mi minde ende ic haer niet. So soude mijn herteken in vruechden leuen Dat nv leyt in swaer verdriet Nv is dit lot op mi gheuallen Daer ick een cansse af wachten moet Ay lacen ic en heb gheenen troost met allen. Niet dan altijt druc ende teghenspoet 