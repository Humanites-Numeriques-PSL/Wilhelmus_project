 DOminicus verheven Staet ons ten toon, Die deur sijn heyligh leven, En deughden schoon Ons dient tot een patroon, En een exempel claer Die-men behoort te volghen naer: Als sijn deught-same Moeder, Van hem gingh groot Den Heer was haeren behoeder, In alle noot. Sy versagh wonder bloot, Van haer heylighe vreught In haeren slaep deur 's gheest ghenucht. Eenen hont sach hy waken, Veur haer ghesicht Met een torse in kaken, Brande licht Hier deur wertsy ghesticht, Dat haer vreught over-al Sonde verlichten d'aertsche dal. Als dit kint met verlanghen, Gheboren was, T'heeft sijn doopsel ontfanghen, Neerstich en ras, Men sach op t'selfe pas, Een ster dit vast ghelooft Blinckende klaer boven sijn hooft. Als hy nu was ghecomen, Tot sijn verstandt, En in sijn cracht ginck vromen, Seer goeder hant, Godts liefde bleef gheplant, In sijn herte bequaem Waer deur hy Godt was aen-ghenaem. Wie soud' den loff verklaren, Van desen man Die van sijn jonghe jaeren, Sijn vleesch verwan, De werelt ons tyran, Met den duyvel vol nijdt: Saligh is hy die wettich strijdt. Hy was seer goet van gronde, Sijn leven lanck Wachtende hem van sonden, Door s' vleesch bedwanck, Godt gaf hy loff en danck, In alle teghenspoedt: Wel moet hy vaeren die wel doet. Den armen met verkloecken, Heeft hy besocht Sijn kleeren en sijn boecken, Daerom verkocht, Hier me soo hy best mocht, Heeft hem in noot versien; Liefde doet veel deughden gheschien. Hy gonck stichten en leeren, De ketters quaedt En tot t'gheloof bekeeren, Deur wijsen raedt, Hy badt oock metter daet, Veur de verdolde meest, Al deur de kracht des heylighen Gheest. Desen heylighen stichter Deur sijn vermaan, Was der sielen verlichter, Sonder belaen, Daer by heeft hy ghedaen, Waer dat hy heeft gheweest, Veel miraculen soo men leest Het Roosen-krans-ken weerdich Om t' bedden net Heeft desen man rechtveerdich, Eerst in gheset, Daer men de Heer met, Sijn Moeder me vereert, Liefde tot Godt hier deur vemeert. Als hy veel goede daden, Hadde volbracht, Deur-gaende 's werelts paden, Wijs en bedacht Hy heeft in't lest betracht, Met sijn lampen bereyt D' eeuwighe vreught der salicheydt. O glorieuse Vader, Dominice, Bidt veur ons alle-gader, Om rust en vre, En dat wy sondaers me, Van Godt ghenade ontfaen, Heylighen vrient wilt ons by-staen. 