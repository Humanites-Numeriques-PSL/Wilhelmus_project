 DEn slaep ontwaect Die nv in sonden leuen Rijst op en smaect Gods goetheyt nv ghegheuen Den winter cout Den reghen wreet en stout Is ghepasseert Dlicht domineert Ierusalem ghepresen Is nv gebout, daer in ons vruecht moet wezen De bruyt verchiert Reyn ghemaniert Is onder ons ghesonden Blijschap anthiert Haer vruchten viert Als dienaers tallen stonden In liefden blaect. Haer claerheyt groot Uerschijnt in alle hoecken De Heydens bloot Daer salicheyt in soecken Haer mueren zijn Uan Iaspis steenen fijn Seer triumphael Als claer Cristael Is sy reyn van beschouwe Haer straten die zijn van louteren gouwe Haer fondament Seer excellent Is dierbaer van ghesmijden Wie is so blent Oft onbekent Die haer nv stelt bezijden Om Babel snoot. Salich zijn sy Die binnen haer bemueren Sijn staende vry Gheen leet sal haer aenrueren So sy met vruecht Uerschijnt in alder duecht Moeten oock staen Die daer in gaen Nieu inden gheest herboren En strijtbaer zijnde, totten strijt ghecoren Die Dlam bekant Uolghen playsant Sijn maechden sonder vlecken Die sullen stant Int lustich lant Crijghen sonder vertrecken Met blijschap bly. Christus eerbaer Is haren tempel reene Gheen licht voorwaer Behoeft haer groot noch cleene Want Dlam certeyn Can haer verlichten reyn Dach ende nacht Staen vry bedacht Altijt haer poorten open O wel salich zijn sy, die daer in lopen Daer vloeyt de vloet Des leuens soet Midden op haerder straten De boomkens goet Die draghen vroet Haer vruchtkens sonder laten Rustich en claer. Princelick saet Wilt dit considereren Schaft wijsen raet Die dit van my opteren Want uwen fluer Staet nv in schoon valuer Dies doet deuoor Desen thresoor En mach niet elck verweruen Aengrijpt hem nv oft ghy moet eewich steruen Gheen twist noch nijt Noch boos verwijt En mach daer binnen comen In desen strijt Staet ons ter tijt Tbehouden of tverdomen Dies schuwet tquaet. 