 Het quamen drie Coninghen ghereden Wel verre wt Orienten lant Tot Bethleem der steden Haers ghelijcke men noyt en vant. Te Jerusalem soo wy hooren Al daer sy wouden syn Sy vraechden waer is gheboren Der Ioden Coninck fijn. Wy comen hem aenbeden Wy hebben zijn sterre ghesien Het is seer corts gheleden Het moet wonder bedien. Als Herodes dat verhoorde Wel seer ontsach hy hem Van binnen hy hem verstoorde Ende alle Ierusalem. Hij beual hen te gane Hij sprack gaet soect dat kint Ick wilt oock beden aene Compt segt my als ghijt vint. Als sy buyten Ierusalem quamen Op dien seluen tyt Haer sterre sy wederom vernamen Dies waren sy seer verblydt. Die sterre was hen voorgaende Tot daer dat kindeken was Ende daer bleef sij staende Sij buychden neder int gras. Een huysken sonder doren Dat vonden sij daer bij Ende dat kindeken gheboren Van Maria die maghet vrij. Sij vielen opter aerden Voor tkindeken .xiij. daghen oudt Sy offerden hem met weerder Wieroock, myrrre, ende goudt. Snachts als sij slapen wouden Heeft hem Godts Enghel gheopenbaert Eenen anderen wech dat sij trecken souden Tot haren landen waert. Nv louen wij alleenen Dat kindeken weerdelijck Dat hij ons wil verleenen Hier nae zyn eewich rijck. 