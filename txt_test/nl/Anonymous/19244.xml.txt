 GHy die niet meer in t'vleesch en zijt Maer soect des gheests profijt Inden bequamen tijt Seer hongherich zijt beseuen Werct spijse die nemmermeer en verslijt Maer blijft ghebenedijt Int eeuwich leuen beurijt Dwelck smenschen sone can gheuen Dat is zijn edel woort Uoor die tgelooft en hoort En daer in blyuen Sullen by God beclijuen. Inden beghinne was twoort eerbaer En twoort was by God eenpaer Godt was dat woort voorwaer In hem was tleuen wtuercoren En tleuen was tlicht van den menschen claer Maer die duysternisse swaer En begrypent hier noch daer Dan die wt God zijn gheboren En dit woort in corter stont Wort vleesch dwelck by ons woont Seer groot van prijse Den gheloouighen tot eender spijse. Ick ben seyt Christus dat hemels broot Ghedaelt wt svaders schoot Uoor den hongherighen minioot Die tot my comen met lusten Gheloouende mijn woort wt liefden groot En om hongher sweert noch doot En buyghen in gheender noot Die en sullen hongheren noch dorsten Maer leuen met voorspoet In mijns vaders rijcke soet Uol van ghenaden Mijn woort can elcken versaden. Om mijns woorts wille groot ende cleijn Dat ick v sprack ghemeijn So sidi alle reijn Dus blijft daer in altesamen Want blijft ghy in mi ick blijue in v certeijn Fondeert v op desen steijn Om mijns naems wille alleijn Uan mijn woort en wilt v niet schamen Maer dat seer stout belijen Het sal uwen gheest verblyen En spijse mede Al in der eewichede. Cruyt noch plaestere aen gheenen cant En ghenas o Heere want Dijn soete woort playsant Heeft dat ghedaen alleene Want het is die fonteyne vol wijsheyt gheplant Een schilt een vierich brant Den gheloouighen een onderstant Om nemmermeer van hem te scheene Wt liefden hier ghedaelt Die ons schult heeft betaelt En de doot versleghen Die wy door Adam al vercreghen. Hiermee die Gods edel woort ontfaen En daer door vroom wederstaen Al sweerelts valsch beraen En haer cleederkens wasschen blyde Int bloet des Lammekens dat edel graen Het welcke sal afdwaen Haer traenkens na tvermaen Als zijn ghebenedyde Hongher ende dorst gheschal Sal hy haer weeren al Sonder cesseren Dat Lammeken sal domineren. 