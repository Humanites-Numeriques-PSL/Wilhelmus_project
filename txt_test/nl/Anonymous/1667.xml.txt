 HEt voer een visscher visschen | So verre aen ghenen rijn Hi en vant daer niet te visschen Dan een huebsch maechdelijn Och visscher seyde si visscher Waer toe dracht ghi uwen moet Al totter huebscher deerne Dat dunct mi wesen goet Och visscher seyt si visscher Dat visch hebt ghi gheuaen So verre aen geen groen heyde Daer ist goet visschen gaen Aen gheender groender heyde. Daer leyt dien couden snee Daer vriesen mi handen ende voeten Mijn hooft doet mi so wee Vriesen v handen ende voeten Doet v hooft so wee So gaet al inder stouen daer en vrieset nemmermeer. Mer doen die loose visscher Al inder stouen quam Doen bestont hi haer te vragen Na haren getrouden man Wat hebt ghi mi te vragen. Na mijnen getrouden man Mijn man is al inder kercken Hi bidt gods heylighen an. Is v man al inder kercken. Oft inden coelen wijn So laet ons eten ende drincken Ende laet ons vrolijck zijn Mer doen si saten ende aten Doen quam haer eygen man Doen docht die loose visscher hoe come ick nv van dan. Dat vrouken was behendich Si goot haer vischsop wt doen spranc die loose visscher Ter hoochster veynsteren wt 