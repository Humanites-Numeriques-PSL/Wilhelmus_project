 O Christus kercke zoet Wilt v veriubileren Hebt goeden moet Al wiltmen v persequeren Al is groot uwer vianden ghetal U capiteyn domineert bouen al Hy sal wel optineren En brenghen zijn vianden inden val Al maken si noch soo groot gheschal Sy moeten reculeren. O dochter van Syon Maect vruecht wilt triumpheren Want v vrome campioen Die compt v assisteren Hy slaet saechtmoedich en hy is ghesint Die wijse Coninck die v bemint Wilt v tot hemwaerts keeren Want al dat hy heeft zijn vleesch en bloet Compt hy ons schencken wt liefden goet Om te ghenesen onse seeren. O roose van Iericho Ghy zijt Christus bruyt eersame Uerhuecht en weest nv vro Want goet is uwe fame Ende die v beurijt is coragieus Ende van v seer amorues Want gheheel zijn lichame Heeft hy voor ons te pande ghestelt Wy en zijn ghecocht met gout noch ghelt Maer met zijn bloet bequame. O Lelie die inde doornen staet En wilt v niet versaghen Al zijn die doorens quaet En wilter niet na vraghen Al doen v die menschen gheen onderstant Ons Coninck sorcht aen elcken cant Uoor al die zijn beladen Want ghelijck een moeder is ghesint Om te bewaren haer eyghen kint Soo sal hy sorghe voor ons draghen. O Prinche van Israhel Ierusalem van Gode vercoren En sorcht voor gheen ghequel Want v Coninck zal v aenhooren Roept tot hem als ghy zijt beswaert Want ghelijck een hinne haer kiecxkens bewaert Al voor der wouwen sporen Alsoo heeft hy ons dicwils beurijt Uoor al die ons hebben benijt Alst blijct in Pharaons versmoren. 