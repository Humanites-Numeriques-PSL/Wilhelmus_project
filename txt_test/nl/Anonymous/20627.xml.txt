 ICk vvierd onlangs van u ghevvaer Een vreemde maer Die my voorvvaer den gheest besvvaert, Ick vvenschte, vriend, dat dit vervvijt Ontstont uyt nijt, En niet uyt uvven stueren aert. Is dan alreets u nieuvve trou Niet als berou, Alsoo u vrou ons doet verstaen? Is al u vreucht en tijt-verdrijf Niet als ghekijf? Soo is vvijf daer qualick aen. Ghy gaeft vvel eer u rechter-hant Haer tot een pant Van soet verbant en vaste min; Hoe kondy met de selve dan, O salich man, Soo deerlick grieven u vriendin? De vvanghen van u vveder-paer En zijn voorvvaer Voor uvve vuysten niet ghemaeckt, Dat purper-root is al te teer, En dient veel eer Met sachte lipkens aen-geraeckt. Wie doch, vvie isser soo vervvoet, Die hinder doet Sijn vlees, sijn bloet, sijn eygen lijf? Ghy man en vrouvve met u tvveen En zijt maer een, Waer toe dan slagen off ghekijf? Van al dat over al gheschiet, En isser niet Dat soo onsoet en leelick staet, Als dat een man Een rechte Jan, Wt grammen moet sijn vrouvve slaet. Ghebruyckt, ick bids, u rechter erm Tot schut en scherm Van u vveerde bed-ghenoot, Of vvel om-helst u lief juvveel, V eenich deel, Hier voucht noch slach, noch harde stoot. 