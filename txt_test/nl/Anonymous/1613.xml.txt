 COppelt aen een den nacht is lanck Ey god danck. Wel gheneren druc ontberen Ghelt verteren en mach niet deren. Dus moghen wi dansen vry ende vranck ey god danck Die heeren en doen ons gheen bedwanc ey god danck Gheen bedrachte teghen beclachte Hout voorwachte het is bi nachte. Mi dunct wi zijn in een ontsanck. Ey god danck. God lons hem die ons vordeel schanck. ey god danck. Wi zijn van Dixmuyden slecht ende ruyden Leelicke luyden swert van huyeden Wi hebben ghesien den ommeganck ey god danck. Al zijn wi van fortuynen cranck Ey god danck. Wi sullen noch smoren dats verloren Vruecht oorboren sonder toren ende dat sal dueren ons leefdaghe lanck ey god danck. Een weerdinne vry ende vranck ey god danck. Dat is ons leuen sonder sneuen Die niet en hebben te geuen die maken screuen Dat hout ons vrolijck anden dranck ey god danck. Wi hebben ghedroncken root ende blanck Ey god danck. Brenghen halen volle schalen Thooft van malen salt al betalen | Mijn daghe ic noyt beteren dranc en dranc ey god danck. Noch weet ic een meijsken swanck Ey god danck. Veel sinnen vruecht in bringhen Die heymelick minnen die gaen binnen Al sijn si gesmoort si en gaen niet manck ey god danck. Si moeten al hanghen inden hanck Ey god danck. Die niet en singhen oft niet en springhen Haest v gheringen ick wilt v bringhen Mi dunct ghi beyt mi veel te lanck ey god danck. Och die dit liedeken eerstwerf sanc Ey god danck. Het was een ghilde si loopt int wilde Twaer veel beter dat si haer anders hielde. Mer die ioncheyt moet hebben haren ganc. Ey god danck. 