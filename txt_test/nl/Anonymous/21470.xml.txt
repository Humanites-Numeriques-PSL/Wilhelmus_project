 ICk claghe o Heere al mijnen noot Uerlost my vander eewigher doot O God my wort so banghen Helpt my nv strijden mijn Coninck groot Neemt vleesch en bloet gheuanghen Heer eer langhen. Want sy hebben my ghewelt ghedaen Daerom moet ick ten strijde wtgaen Strijden sonder versaghen Helpt my vernielen desen duyuel saen Die als een leeu gaet om zijn behaghen Alle daghen. Die lusten en die begheerten quaet Die hebben my ghedaen groot ouerdaet Dat ick viel totter helle O Heere hadt ghy my niet omuaet So had ick vergaen seer snelle Met ghequelle. Den wech is enghe ende smal So wy dat lesen ouer al Die daer leyt totten leuen Schict v daer toe al in dit dal Tstaet Lucas derthien gheschreuen Sonder sneuen. Maer hoort wat seyt ons Christus claer Wie dat my wilt volghen naer En zijn leuen wilt behouden Wie dat verliesen sal hier en daer Dat wort hem wel vergouden So wy houden. O Heere ghy zijt mijnen troost altoos Sterct my o God want ick ben broos En wilt my nv ontfermen Helpt my verwinnen den viant loos U liefde laet in my verwermen Hoort mijn kermen. Nv wapent my Heere als een vroom man Dat ick verwinne met strijde dan Teghen die ongherechticheden Doet my den helm der salicheyt an Gheeft my den gheest des vreden Na v seden. Heft op mijn hooft mijn Heere reen Ghy zijt mijn toevlucht en mijnen steen Een leuende fonteyne Op v staet alle mijn hope alleen U moetmen louen int ghemeyne Groot en cleyne. Glorie sy God den Uader schoon Die daer sidt in shemels throon Ghebenedijt moet hy wesen Dat hy ons sandt synen eenighen soon Door zijn wonden zijn wy ghenesen So wy lesen. En vreest v niet o Ierusalem teer Uan tribulatie of van valsche leer God sal v ruste gheuen Onderhout zijn woort so lancx so meer Ghy sult comen int eewich leuen Hy salt v gheuen. Als Israel in die woestyne lach Sy hadden so menighen droeuen dach Eer sy te ruste quamen Also moetmen nv met veel gheclach Lijden om Christus namen En hem des niet schamen. Nv bidt den Heere excellent Dat hy mach strijden tot inden ent Die dit liedt heeft ghesonghen O God uwen gheest al in hem prent Dat hy mach spreken met nieuwen tonghen Onbedwonghen. 