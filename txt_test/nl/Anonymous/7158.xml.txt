 Wy moghen wel vreucht hanteren En blijdelijck spelen gaen En alle vreemde dinghen Van ons verdrijuen saen Van Iesus eest vermaen Hij is ons Godt ons Heere Ons leuen en al ons eere. En om hem eest al ghedaen Twee vrouken vander steden Tot betanien wel bekint Rijck, edel, goet van seden Van Iesus wel bemint Hij was hen beste vrint Sij hebben hem ontfanghen Nae hem stont alle hen verlanghen En hij stont int herteken gheprint Iesus is gheganghen Int huys daer Martha was Seer neerstich onbeuanghen Om hem te dienen ras Magdaleenken es op dit pas Aen Iesus voeten gheseten Oprecht was allen haer vermeten Want hijse van sonden ghenas. Sij hoorden sijn soete woorden crachtich Sijn minnelijcke leringhe soet Sij waren alsoo warachtich Dat sij verblijden haeren moet Sij en coos gheen ander goet Bij hem soo woudese blijuen In sijnder minnen beclijuen Hij is der sielen alsoo soet. Sij was in sijnder minnen Soo vierich ende vast Haer herteken en alle haer sinnen Hadde sij op hem ghepast Sij en dacht op gheenen last Op hem sij contempleerde Haer herteken iubileerde En hij was soo weerdighen gast. Martha seer sorchfuldich Sij en cost vergheten niet Sij was seer onuerduldich Dat haer Magdalena liet Sij seyde o heer nv siet Mijn suster en is niet werckende En sijdy dat niet merckende Segt haer dat sij v dient. Iesus onsen Heere Onser alder toeuerlaet Hij heeftse met sijnder seden Bescheeden als een aduocaet Hij seyde sij en doet gheen quaet Dan een voor alle dinghen Tis noot het sal v brenghen Tot eenen volmaecten staet. Magdalena heeft wtuercoren Dat alder beste deel In mij is sij herboren Van sonden es sij reen En sij peyst seer danckelijck Nv alle dinghen sijn wincken Die nv ter werelt blincken Sij sijn verganckelijck. 