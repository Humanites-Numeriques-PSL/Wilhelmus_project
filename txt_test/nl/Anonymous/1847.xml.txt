 ONlancx heb ick belacht Venvs en haer kindts kracht, Seer vrolijck en bly, Seer vrolijck en bly, Seer vrolijck en bly Maer nu, seer schu Ben ick door haer in liefdens slaverny. Sy streden met haer tvveen Teghens my die vvas alleen, ’T vvas een stout bestaen, ’T vvas een stout, ’t vvas een stout Een daedt, seer quaedt Om met de Goden in den strijdt te gaen. Als een Krighs-man fel VVas ick gheharnast vvel, En bleef onghequetst, En bleef onghequetst. En bleef onghequetst Soo langh, seer strangh, Cvpido in mijn self vloog op het lest. Al met sijn pijl en boogh Hy tot aen ’t herte vloogh, En stichten een brandt, En stichten een brandt. En stichten een brandt Seer groot, ’t vvas noot Om hulp te roepen, vvant ick lagh int sant. Ick smeet van mijn ’tghevveer, VVant hulp socht ick veel meer Van een schoone Ionckvrou, Van een schoone Ionckvrou, Van een schoone Ionckvrou, VViens kracht, heeft macht, Mijn vveerpartij te brenghen in den rou. Niemandt ter vverelt vvijdt Kan vvinnen desen strijdt, Dan de liefste ydoon, Dan de liefste ydoon. Dan de lieftse ydoon Soo sy bly, nu van my, Tot melijen bevveeght vvort van mijn persoon. Daerom Princes eerbaer, VVilt helpen u dienaer, En laet doch subijt, En laet doch subijt, En laet doch subijt Mijn vrou, dees trou Van vriendtschap zijn, tot der vyanden spot. 