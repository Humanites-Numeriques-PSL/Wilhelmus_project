 AEnhoort ghy menschen hier opter aerden Wilt v begheuen tis nv den tijt Gods woort met vrolijckheyt te aenueerden Boort op v hooft des seker sijt Wilt v bekeeren spoet v met vlijt En houdt nv op van sonden swaer Wilt gods woort doorlesen//so sal v siel genesen Drinct vande leuende water claer. Bekeert v van uwen boosen leuen En wilt niet langher volghen tswerelts raet Wilt v tot die gherechticheyt begheuen Want het sal wesen v eyghen baet Besiet wat daer gheschreuen staet Coemt al tot my die beladen zijt Coemt sonder beyden//wilt v sonden bescreyen Spreeckt Christus de Heer ghebenedijt. Hierom en wiltse niet gheloouen Die tot v comen in blijden schijn Die nv Gods woort seer gaen verdoouen Die in Balaams tempels regeerdes zijn Want si seer schieten met haer fenijn Al op ons Christenen zijt dit wel vroet En wiltse niet hooren//oft ghy blijft verloren Want si niet en soecken dan deertsche goet. Daerom ghy menschen wilt v doch wachten Al van die Afgoden dienaers fel Die nv Gods woort seer gaen verachten Sy brenghen haer seluen in groot ghequel Die nv triumpheren met die Hoer van Babel Ende bidden aen dat ghecroonde beest Wilt haer leeringhe schouwen//oft ghy moecht wel grouwen Alsoomen in Apocalipsis leest. Och menschen wilt v toch bekeeren En wilt niet volghen haren valschen raet Doorsoeckt die schriftuere hoe si v gaet leeren Keert v totten Uader die niemant en versmaet Uolbrengt zijn gheboden al metter daet Het sal v siel wesen een medecijn Want Cristus is dat leuen//so daer staet gescreuen Wie in hem ghelooft sal salich zijn. O Princelijcke God wilt hem bewaren Die dit Liedeken heeft ghestelt Wilt hem beurijen van de helsche scharen En dat hy vanden boosen niet en worde gequelt Op dat hy mede een mach worden ghetelt Uanden gheteeckenden soo daer gescreuen staet Wilt hem te deghen//stueren in uwe weghen Beschermt hem Heere voor alle quaet. 