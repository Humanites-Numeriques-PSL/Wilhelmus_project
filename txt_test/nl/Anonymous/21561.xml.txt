 VVaerom zijt ghy so droeue Die met lijden zijt belaen God spreect tot onsen behoeue Ick castijde al die ick wil ontfaen. God spreect tot zijn ghemeynte reene Ghy die mijn wtuercoren bruyt zijt Ick ben v bruydegom en anders gheene Ist dat ghy volstandich met my strijt. God spreect en sent zijn Boden Tot allen menschen dit wel aensiet Waerom dient ghy vreemde Goden En mijn leeringhe en acht ghy niet Ick heb v wt liefden crachtich Met mijnen dierbaren bloede ghecocht Ick ben v Heere v God almechtich Die v ter salicheyt heeft ghebrocht Ick ben dat Lam verheuen Dat daer gheslaghen was Ick heb v sonden wtghewreuen Al veel claerder dan eenich glas. Ick ben v Aduocaet bequame Die voor mijnen Vader staet Alleene door mijnen name Soo zijn v sonden wtghedwaet. Ick ben den wech de waerheyt en tleuen Die niet dolen en wil come tot my Ick en salse nemmermeer begheuen Die my volghen en blijuen my by Ick ben die leuende fonteyne Die met dorste zijn ghequelt Coemt alle groot ende cleyne Ick sal v lauen sonder ghelt. Ick ben den hooecksteen schoene Die daer verworpen lach Fondeert v op mijn woort coene Want ict alleene vermach. Waerom blijfdy dus onghetrouwe Gheloofdy noch niet in mijn woort Wie liet ick oyt in rouwe Die tot my quamen om confoort. Wacht v voor die valsche Propheten Die Gods woort niet en willen verstaen Sy en soecken niet dan drincken en eten En met lueghenen sy omme gaen. Onder tschijnsel van lange ghebeden So Christus ons klaer verhaelt Sy der weduwen huysen verteerden En hebben den rechten wech ghefaelt. Tzijn ouerghebleuen Sodomiten Die daer staen teghen de waerheyt klaer Haren tijt dat sy verslijten In ouerspel en oncuysheyt swaer. Ghy Christen wilt kloecklick strijden Wilt vroom voor de waerheyt staen En latet in gheenen tijden Blijft Gods woorden altijt onderdaen 