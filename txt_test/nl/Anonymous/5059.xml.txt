 O Godt vol Liefde soet, Ghy zijt dat ware goet Ghy ontfermt u O Heere, Hier in dit aerdtsche dal, Over u wercken al, Iae al u Schepsels teere. Wijs zijt ghy in ‘t beleyd Vol van voorsichtigheyd, Raedt kan u niemand gheven, En ghy weet alle dingh, Wat op der aerden ringh In ‘t heym’lijck word bedreven. Almachtich zijt ghy wis, Alles u moogh’lijck is, Door uwe kracht alleyne, Alle dingh ghy erhalt, Sonder u niet en valt Een musken alsoo kleyne. Sijt ghy dan overvloet, Almachtigh, vvijs, en goedt, Soo wil ick al mijn saecken Die my vallen te zwaer, V bevelen voorwaer, Ghy sult het soo wel maecken. Wat reden heb ick dan, Die my doen sorghen kan Voor toekomende dinghen? V goedtheydt my beschut, V Wijsheydt weet mijn nut, V kracht kan alles dwinghen. Als my dan yets gheschiedt, Het welck u ooghe siet, ‘t Sy kranckheyd of armoede, Versmaedtheyd spot oft schand Laet my sulcks van u hand Aen-nemen al in ‘t goede. Gheeft my altijd ghedult, Op dat ick doch gheen schult, En gheef de Creatuere, Die als een instrument, My hier wordt toe-ghesent, Om my te maecken puere. Dat ick sachtmoedigh zy, En ootmoedigh daer by, En over yeghelijcken My ontferme seer soet, Soo ghy over my doet, Dat ick doe desghelijcken. Wanneer my yemand quelt, Lastert, oft doet ghewelt, Dat ick hem nochtans minne, En in vriendelijckheyd, Syn arme toornigheyd, Met weldoen overwinne. Schoon-spreken dat is mijn, Ootmoedigh moet ick zijn, Hoe soud’ ick (arme aerde!) My laten duncken yet, Want ick en ben doch niet, Niet, en van gheender waerde. O God vol Liefde soet, Almachtigh, Wijs, en goet, Ick wil my overgheven Gheheel in uwe handt, Leyd my nae u verstand, Want dat is al mijn leven. 