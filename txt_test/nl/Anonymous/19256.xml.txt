 GHy Christen geesten weest nv verblijt En wilt vrolijck ontwaken Ons is gheboren des seker zijt Ons verlosser voor alle saken Dus wilt hem lof prijs, en eere bien Hy heeft ons allende aenghesien Daer wy soo deerlijck in laghen Onsen druck compt hy veriaghen. Abrahams beloofte is nv volbracht Wt Iacob is opgheresen Een sterre na dat hebben ghewacht Doude Uaders alsoo wy lesen Heylich heylich is hy tgoddelijck saet Emanuel een licht dwelck niet en vergaet Dat inde duysternisse is ghecomen Een licht tot onser vromen. Adams val heeft hy opgherecht Dus laet ons sinen lof vermonden Onse sonden aen thoute des cruycen ghehecht Ons ghenesende door sine wonden Hy is dbeghin, dmiddel en deynde me Alpha et o sinen eewighen vre Wilt hi ons minnelijck schincken Laet ons hem te louene ghedincken. Laet ons loouen den Heere groot Die hem seluen heeft willen verneren Te steruene voor ons den doot Om dat hy onsen pays sou confirmeren Dwelck hem oprechte liefde riet Dus singt den Heere een loffelijck liet Al dat leuen heeft vercreghen Looft den Heere in alle weghen. Den oppersten Prince seer excellent Looft met Psalmen en ghebeden Sijn goddelijck woort zijt obedient Soo coemdy inde hemelsche steden Daer vruechde is sonder eynde claer Die voor elcken bereet is voorwaer Die ter weerelt zijn woort beleuen Sal hy zijn rijcke gheuen. 