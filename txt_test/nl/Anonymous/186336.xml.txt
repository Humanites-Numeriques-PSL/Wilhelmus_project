 Hoe vreemd ligt deze stad nu open, Hoe is zij wonderlijk en licht: De huizenlooze straten loopen Van niets naar niets - toch niet ontwricht. De hemel straalt als nooit te voren Op waar der eeuwen bouw verdween - De zomer heeft geen glans verloren, De zon schijnt zooals ze altijd scheen. Men gaat in innerlijke afzondering, Herdenken hoe het is geweest, En vindt zichzelf tot zijn verwondring Geschokt veel minder dan bedeesd. Klaag niet. Steeds bloesemen de tuinen Boven verganklijkheid en wee: Een herder rust thans op de puinen Van Babylon en Niniveh. 