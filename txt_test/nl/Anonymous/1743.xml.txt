 TRueren moet ick nacht ende dach Ende lijden also groot verlanghen Om een die liefste die ick oeyt sach Si heeft mijn herteken beuanghen Doorschoten heeft zijt also menichfout Si heeft mijn herte in haer ghewout Na haer staet mijn verlanghen In wat plaetsen dat ick bin Si staet in mijn gedachte Daer en mach gheen lieuer liefken comen in Bi daghe noch oock bi nachte Dat heeft haer claer aenschijn ghedaen Woude si mi in haer herteken ontfaen So waer alle mijn lijden sachte In alle deser werelt wijt En weet ic geen so lief Als ic aensie haer claer aenschijn. | Daer af neme ic alle mijn gherief Mer lacen als ick van haer moet zijn So is alle mijn blijschap pijn Ick en doe niet dan suchten ende beuen Helpt rijck god hoe wee is mi Als ic van haer moet scheyden Och mochten wi wesen van clappaerts vrij. So waer mijn herte ghenesen Si brenghen die menighe in swaer verdriet Schout quade tonghen waer gise siet Si zijn so valsch ghepresen Clappaerts moeten clappaerts zijn Ic wilse gaen laten varen Ende schencken die alderliefste mijn Thien duysent goeder iaren Si is die liefste op al aertrijck Ic wilse gaen dienen ghetrouwelijck God wil mijn liefken beuaren Help rijck god heere hoe wee is mi Als ic van haer moet scheyden Trueren ghi blijft mi altoos bi God wil mijn liefken gheleyden. Al is mijn auontuere dus cranck Ic hope het sal beteren eer eyt lanck Den tijt moet ic verbeiden 