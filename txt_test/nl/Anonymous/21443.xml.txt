 HOort na Paulus ghewaghen Hy doet ons een schoon vermaen Dat in de laetste daghen Seer sorghelick sal gaen Periculoos so wert den tijt Dus mach elck wel neerstelick toe sien Dat hem Sathan niet en verbijt Door zijn subtijlheyt en valsch bedien. Uan dese laetste tijden Spreect opentlick Gods gheest Datter sullen af glijden Uan tghelooue minst en meest Aenhanghende de gheesten boos En de leeringhe des duyuels stout Die door gheueynstheyt listich loos Lieghen sullen seer meenichfout. Oock sullen sy verbieden Te trouwen vaet dit bediet En niet laten gheschieden Datmen nutten sal sonder verdriet Spijse die God gheschapen heeft En door zijn gratie daer toe bereyt Om nutten die hy tghelooue gheeft Met bedinghe en met danckbaerheyt. Daer sullender oock wesen Die veel van haer seluen hoen En gheerne zijn ghepresen Ghierich, stout, listeraers coen Haer ouders onghehoorsaem me Houeerdich ende schenders wreet Niet vriendelick, maer vol onure Oncuysch, verraders wijt en breet. Stuer, spijtich, obgheblasen Wildt ongheestelick en ondanckbaer Niet sachtmoedich, die wel asen Haren buyck, neerstich eenpaer Want sy beminnen meer dan Godt De wellusten hebben eenen schijn Uan een Gods leuen door vremt rabodt Maer zijn cracht sy versakende zijn. Wacht v van sulcken hoopen Doet Paulus voort ghewach Uan dese zijnt die door loopen De huysen nacht ende dach En leyden de vroukens gheuaen Die met veel sonden zijn beswaert En gheleyt worden qualick beraen In veel begheerten blijuende veruaert. Altijts dees menschen leeren En sy en comen nemmermeer Tot die kennis ons Heeren Door dese valsche leer Maer ghelijck Moysem wederstonden Iannes en Iambres opstinaet So wederstaen met loose vonden Gods waerheyt dese leeraers quaet. Uan ghebroken sinnen Sijnt menschen dits openbaer Die hem seluen beminnen En tghelooue verwerpen maer Sy en sullent tot inden ent Niet connen houden en blijuen staen Haer dwaesheyt sal worden bekent En alle menschen sullense versmaen. Dit en zijn vrij gheen cluchten Elck neem wel hier op merck Den boom wort aen zijn vruchten Bekent, en den mensch aen zijn werck Elcken boom brenghet voort synen aert Als men zijn vrucht proeft wort hy bekent In de gracht vallen sy ghepaert Als sy malcanderen leyen beyde blendt. Orlof elck wil hem wachten Uan alle leeraers ghemeen Die met woorden en crachten Uerwerpen Christum den steen Waer op moet worden ghefondeert Want gheen leeringhe en mach wesen goet Die met Gods woort niet accordeert Al is sy schoon schijnbaer en soet. 