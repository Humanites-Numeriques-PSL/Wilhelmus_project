 GHy broeders en susters weest verblijt Als ghy veruolghinghe lijt Om Christus naem ghebenedijt Want dat rijcke Gods sal v erue wesen Uermaect v met Gods gheest altijt Want ghy toch salich zijt Als ghy om dwoort Gods wort benijt So wy Mattheus int vijfde lesen Paulus seyt voorwaer Twee Timothei int derde claer Al die Godsalich hier leuen Die moet veruolcht worden ende verdreuen. Niet dan tribulatie voort Heeft hier die Christen natie hoort Als Mattheus oorboort Staet int vierentwintichste geschreuen Met groot discoort, om Gods woort Suldy worden vermoort Uan alle menschen verstoort Alleen om Christus name verheuen Lucas int neghende staet So wie zijn leuen laet Om Christus naem die salt behouwen Dus en laet ons van Gods woort niet verflouwen Esaias int negenenvijftiste staet Die waerheyt wort versmaet Ia leyt gheuallen op der straet Die claerheyt machmen niet int voorschijn lesen Die waerheyt wort gheuanghen verstaet En al die vanden quaden afgaet En die boosheyt verlaet Die moet hier alle mans roof wesen Als Christus spreect seer soet Wort ghy ghehaet metter spoet Weet dat sy my oock haetten en verdreuen Ioannis int vijfthienste vindijt gheschreuen. Eylaes het waer my groot verdriet Seyt Paulus te beroemen yet Dan int cruyce des Heeren siet Het staet Galaten int seste ghepresen Oock Christus thooft selfs niet Als Lucas hoort mijn liet Int vierentwintichste bediet Dan door lijden ghegaen is in shemels wesen Aldus moeten nv na gaen Sijn leden wilt dit verstaen Want ons Christus selue gaet leeren Dat die knecht niet beter en is dan zijnen Heeren. Troost v met God, en dit versint Dat hy castijt die hy bemint Ia gheesselt zijn soon ofte kint Eer dat hy hem wilt ontfanghen Als nv die castijnghe coemt ontrint So weet dat ghy zijn sone bint Totten Hebreen ist gheprint Int tweelfste, hoort doch na mijn sanghen Elcken sone die de Uader castijt Wie nv gheen castijdinghe en lijt Die sy alle deelachtich waren Dat en zijn geen rechte sonen, maer bastaren. Maer laet ons lijden om dwoort Gods hier Want om Gods wille ist beter manier Dan om het quaet te lijden fier Alsser staet een Petrus int derde Want God ondersoect ons altijt schier Met druck, veruolghinghe, oft vier Aenhoort doch dit bestier Oft wy oock in hem sullen volherden Die nv volstandich blijft fijn Die sal dan salich zijn Mattheus vierentwintich gatet verclaren Dus laet ons hierom strijden alle garen. Al worden wy veruolghet swaer Wy lijdent al, tis openbaer Men lastert ons hier en daer Maer wy bidden alsser staet Corinten vier Tcruys dunct die verloren worden claer Een sotheyt, alst oock blijct voorwaer Maer tis die Christen schaer Oft die salich worden een cracht Gods hier Alsmen vint gheschreuen staen Corinthen int eerste saen Actum veerthienste dat doet ons blijcken Dat wy door veel verdriets moeten gaen in Gods rijcken Dat rijcke der hemelen lijdt ghewelt Wie daer ghewelt om stelt Die crijghet onuermelt Mattheus int elfste daer moechdijt vinden Wie tcruys des Heeren tonderuelt Oft daer niet van en helt Die wort voor God als niet ghetelt Als Mattheus ons int thiende gaet ontbinden Wie om dwoort Gods niet en haet Sijn goet en leuen niet en versmaet Die en mach niet wesen Gods kint Lucas int veerthienste dat ghijt claer vint. Al is die werelt nv so bly Laet ons met God onsen Prince vry Lijden een weynich ghestry Hier na sullen wy verblijen metten Heer Een vrouwe in deser tijt sien wy Heeft groote smerte pijnen en ghely Eer dat sy baert, hoort my Maer als sy ghebaert heeft, gedenct sy die pijn niet meer So salt met ons oock zijn Ioannes sesthien statet fijn Romeynen int achste staet sonder zwijcken Dat ons lijden by Gods glorie niet en is te ghelijcken. 