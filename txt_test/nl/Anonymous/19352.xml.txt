 ONtwaeckt ghy herders van Israhel Die inden Heere v verblijt U schaepkens weyt na Gods beuel Wt rechter liefden met iolijt In gherechticheyt regeertse wel Beschermtse voor discoort en nijt Op dat gheen schaepkens en bliuen verloren Duer v onnacxsaemheyt verblent Want Godt salt eysschen hy heuet ghesworen Uan uwer hant seer pertinent. Wilt v schaepkens niet beswaren Maer bewaren voor alle verdriet Eyghen baet laet ommers varen En cleet v met haer wolle niet Want het zijn dieuen en moordenaren Soo Iohannes ons claer bediet Maer als goey herders waecht v leuen U siele vooor v schaepkens stelt En wilt niet als den huerlinck beuen Die voor die woluen vliet int velt. Als den wolf aen allen hoecken Sijn stricken spreyt met veel gheschals Wilt v dan met Gods woort vercloecken Te strijen teghen die leeringhe vals Tverloren schaepken wilt neerstich soecken Nemet vlitich op uwen hals En brenghet ter rechter koyen binnen Als Christus onsen herder minioot Die voor zijn schaepkens wt minnen Ghestreden heeft tot inden doot. Christus is den herder vayliant Sijn siele hy voor zijn schaepkens set Hy heeft ghebonden der liefden bant Doen wy met sonden waren besmet Tserpent verwonnen met zijnder hant Dat ons hadde bracht in tsvyans net Hy is den wijnstock wy die rancken Hy is den rechten olijfboom soet Een middelaer is hy voor die crancken De wech der waerheyt het leuen goet. Ghy princelijcke schaepkens reyn Sijt oock niet rebel maer met accoort Bemint v herders int tsweerelts pleyn Die v leeren trechte Gods woort Gheeft hem ghehoor tis groot oft cleyn Int goet maer alle quaet versmoort Hier met orloof en wilt ten besten keeren Ons Araengierken slecht bedrijf Al zijn wy ionck wy sullen noch leeren Wt rechter liefden is ons motijf. 