 ICk die wel eer mijn lusten socht, In Velden en Bosschagie, Wert nu van een kleyn Wicht ghebrocht Tot lieflijcke quellagie: Want hy mijn hart, Doet soete smart, En dwinghtmen tot Vryagie. Soo haest als Aurora ontsloot Haer roode bloosde Kaken, En dat het schoone Morghen-roodt Flickerden op de Daken: Dat was mijn vreucht, Ander gheneucht, En kon mijn niet vermaken. Dan gingh ick met mijn Schaepjes teer Op d'hoogh gheberchte waeyen, En docht dan om gheen lijden meer, Maer gingh met vreught verbeyen Tot dat begon: De glinsterende Son, Sijn Suster plaets te laeyen: Nu hoor ick in het duyster Woudt, De Harderinne queelen, Recht als sy samen jonck, en oudt Haer Lief plachten te deelen, Van Mirth en Klim En ander Kruydt niet slim, Een kransken mee te spelen. Daer is nu elck by de sijn, Helaes! hier gae ick doolen: Wanneer sal ick lief 't klaer aenschijn Dat in u is verhoolen, Aenschouwen met lust, En soecken rust, Met u in duyster hoolen. Ach! Phoebe schuylt u glansich hooft Achter de bruyne Boomen: U Paerden moe, en afgheslooft, Ontlaste van haer toomen, Op dat de Maen, Mach helder staen, En schitteren inde stroomen. 