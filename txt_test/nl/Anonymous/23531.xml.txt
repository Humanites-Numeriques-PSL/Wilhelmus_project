 Ontwaeckt nu Israel, doet op u ooren, Wilt hooren nae der Propheten stem: Die ons langen tijt was belooft te vooren Die is nu gheboren in Bethlehem, Soo ons die Schriftuere tuyght van hem, So sal hy wesen ons middelaer: Wilt vreught bedrijven, mannen en wijven, Al in dat soete nieuwe Iaer. Een sterre uyt Iacob is opgheresen, Soo als Balam heeft ghepropheteert: Abrahams ghelofte is gheschiet door desen, Ons Salighmaker is ghedescendeert, Den dach die Symeon heeft begheert Die is nu ghecomen, noyt blijder maer: Wilt vreughden rapen, ghy Christen schapen, Al in dat soete nieuwe Iaer. Den bandt van Adam is ghebroken, Vrede wert vercondight over al Aertrijck. Daer ons Ioannes af heeft ghesproken, Is nu ghecomen tot aller tijt, Wt liefden gheworden mensch, ons ghelijck, Om ons te verlossen alle gaer, Wilt hem aencleven, om zijn woort te beleven Al in dat soete nieuwe Iaer. Ierusalem wilt u verblijden, Ghy dochter van Syon, laet droefheyt staen: Ons Salighmaker is nu ten tijden Gheboren nae der Schriftueren vermaen, Die herderkens hebben die bootschap ontfaen, Dat licht schijnt in die weerelt claer Wilt hem aenbeden met vrolijckheden Al in dat soete nieuwe Iaer. Ghy Heydenen wilt nu ontwaken, Want dat woort is vleesch geworden rechte voort Ende wilt den ouden Adam versaken, Want dat woort is God, ende God is dat woort Door hem gheheel comt ons confoort, Door niemant anders, alsoo voorwaer Wilt hem aencleven om zijn woort te beleven Al in dat soete nieuwe Iaer. Prince der Acolijen, dit is u gheschoncken Al van de broeders, liefde is ‘tfundament, Nu laet Gods woort in u herte voncken, T’welck van den Vader is neder ghesent. Ghecomen uyt der Hemelen tent, Om ons te verlossen alle gaer: Dus wilt hem loven, die daer was verschoven Al in dat soete nieuwe Iaer. 