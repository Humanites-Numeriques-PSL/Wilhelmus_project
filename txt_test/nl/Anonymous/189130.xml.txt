 Laet ons al t'saem wy die hier zijn by een Den Heere onsen God van herten prijsen Laet ons hem dancken en eere bewijsen Seer lieffelijck sijnen naem loven reen, Ghy alle die van herten lieft den Heer So langhe als ghy hiet sult zijn en leven, Wilt onsen God lof, prijs, en eere gheven, Laet uwe ziel stil zijn nemmermeer. Den lof der vrouwen is seer aangenaem By den Heere Israels God ghepresen, Des laet ons niet swijghen, maer danckbaer wesen. God onsen Heere hy die hier zijn t'saem. Verheft u hert, u ziel ende ghemoet En wilt den Heere een nieuw' liedt toe singhen, Al wat in u is, laet hem toebringhen Lof, prijs, en eere, lieflijck ende soet Iuychet altsaem maeckt een vrolijck geschal In den Heere zijt verblijdt, end met vreuchden Slaet de Harpe, end vercondicht sijn deuchden Singt ende speelt hem lof int herte al. Groot is sijn gunst, ghenade end goedtheyt, Die hy aen ons bewijst uyt liefden reyne, Hy is ons God, Heer en toevlucht alleyne, Dies moet sijnen lof werden seer verbreyt. Als wy in noot, in druck, in lijden swaer Hem aenroepen, bidden en smeecken vyerich, Als een vader vrientlijck en goedertierich, So toont hy ons sijn hulpe openbaer. Want hy de Heer is lieflijck ende soet, En vertroost die ghebroken zijn van herten, Die hem claghen haer lijden ende smerten, Tot hare hulpe hy hem seer snel spoet. In den Heere is hulpe, troost en raet, Verlossinghe uyt noot en alle lijden, In hem is vreucht end een eeuwich verblijden, Sijn ghenade hier altijt open staet. Godt is by sijn heylighen in allen noot, En verlaet niet die op sijn hulpe wachten, Die hem vreesen uyt alle hare crachten Bewijst hy sijn trouwe en liefde groot, Sijn schaduwe ende vleughelen sterck, Sijn Enghelen gheweldich ende machtich Heeft hy uyt ghestreckt door sijn handt seer crachtich, Rontom sijn heylighen als een bolwerck. Dies laet ons al van herten met aendacht, Vreesen den Heere onsen God verheven, Laet ons hem lieven ende eere gheven, Loven en dancken uyt al onse cracht. 