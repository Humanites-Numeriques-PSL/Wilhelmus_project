 Met Venus geschut ben ic doorschoten Van een die alderliefste mijn, Haer claer aenschijn dat heeft deurwont, Mijns hartsen gront, schoon roder mont Tot alder stont, so lijde ick pijn. O Cupido, Godt van der minnen, Wilt ghy my noch in staden staen Ick ben ghevaen, in Venus net So vast ghesedt Ick en cans ontrijden noch niet ontgaen. Ick bemin so seer dat alderliefste greyn Haer handekens teer, haer vingerkens cleyn In Venus pleyn, spant zy die croon Dat Vrouken schoon, vijf duysent doon Crijch ick te loon, van harten certeyn. Princesse troost my mijn alderliefste kersouwe So waer mijn jonge hert gesont Tot alder stont, oock verheucht Met uwer deucht, troost my ghy meucht Met uwer deucht, v vrientschap iont Prince ghi zijt mijn alderliefste princesse Als my van v mach troost ghebeuren Nacht en dach ben ick verblijt, Tot alder tijt, verduldich lijdt Al worden wy benijt, maect geen geclach. 