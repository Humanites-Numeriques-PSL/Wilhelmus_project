 HOort alle die blijschap rapen In Gods woort delicaet Hoe dat Christus sendt als schapen Al zijn ghetrouwe cnapen Onder die woluen quaet Haer gheuende troost en raet. Weest voorsicht als serpenten En simpel als duyfkens soet Wacht v van die boose regenten Want sy sullen v in tormenten Leueren en doen storten v bloet Gheesselen in haer scholen onuroet. Uoor Uorsten ende Coninghen mede Sullen sy oock leyden dy Om mijnent wille, nae haer sede Maer al haer nerstichede Sal zijn tot een ghetuyghenis vry Haer en alle heydens waer dat sy. Maer als sy v leueren sullen En sorcht niet hoe of wat Te andtwoorden die op v brullen Uwes Uaders gheest sal v veruullen En selue spreken al dat Ghy spreken sult, en wort niet mat. Deen broeder sal doen verweruen Den anderen swaren noot En soecken hem te verderuen Ia leueren en doen steruen Den Uader sal oock ter doot Leueren zijn eyghen kint deuoot. Totter doot worden douders verknesen Uan haer kinders quaet als fenijn En ghy sult van alle menschen wesen Ghehaet om mijnen name ghepresen Maer die volstandich sal blijuen fijn Tot den eynde sal salich zijn. Als sy v veruolghen oft iaghen Wt een stadt, vliet sonder veel gheschal Na een ander sonder versaghen Uoorwaer ghy en sult niet doorwaghen Die steden van Israel al Den sone des menschen comen sal. Den discipel en gaet niet te bouen Sijnen meester die hem leert Den knecht mach hem oock wel belouen Als hy heeft ghelijcke prouen En is als synen Heere gheert Waer dat hy hem went oft keert. Hebben sy Belsebub gheheeten Den Uader van het huysghesin Hoe veel meer sullen sy dan veeten Sijn huysghesin, en daer op bleeten Maer vreeset dies maer te min Het wort v lieden groot ghewin. Daer en zijn gheen secreten Sy worden gheopenbaert Noch niet so heymelick men salt weten Maeckt dat mijn woorden onghemeten Die ick v int duyster hebbe verclaert Uoor alle menschen worden vermaert. Predickt oock op de daecken Dat ghy nv in de ooren hoort Ureest niet die tlichaem ontmaken Aen die siele en connen sy niet gheraecken Maer vreest hem die met een woort Siel en lijf in die helle versmoort. Cooptmen niet twee musschen cleyne Om eenen penninck en gheen van dien En vallen op deerde ghemeyne Sonder uwen Uader reyne Maer nv zijn ghetelt, ouersien. Die hayren van v hooft wilt v verblien. Hieromme en wilt niet vreesen Nv noch op gheenen tijt Ick en sal v niet laten als weesen Want ghy zijt beter dan sneesen Dan musschen dies seker zijt Hier met troost v ende weest verblijt. Ick sal belijden voor mijnen Uader Die inden hemel bouen is Die my belijden alle gader Uoor die menschen, maer den misdader Die my verloochent, sal ick als mes. Uerworpen, en verloochenen expres. En meynt niet dat ick op deerde Ben ghecomen om bringen vre Maer ick ben ghecomen metten sweerde Om te verwecken tot onweerde Tkint teghen den vader oock me Dochter tegen moeder met ghelijcke ze. Tsoons wijf sal teghen haer mans moeder Insghelijcx oock hebben gheschil En hoe den mensche wert beter beuroeder Uan zijn huysghesin hoet verwoeder Hem sal haten, en luyde oft stil Ende van hem maken seer groot ghedril So wie dat meer hout weerdich Uader moeder oft eenich kint Dan my, en niet op en neempt volueerdich Sijn cruyce, en my volcht volheerdich Die en is mijns niet weerdich, dit versint Sijn leuen verliest hy oock, so wie dat vint. Maer so wie dat zijn leuen Om mijnen wille verliest Die salt vinden want sonder sneuen Ick wil hem mijn eewich gheuen Wel hem die dat verkiest En wee hem die op dees leeringhe briest. 