 Ave der Maechden kroone, Maria weest gegroet, Klaer als de Sonne schoone. Ghy sijt vol graey soet, Door u ons de deucht toevloet, Want ghy hebt met diep ootmoet Gebaert ons t’hoochste goet. Door u ons de deucht toevloet, Want ghy hebt met diep ootmoet Gebaert ons t’hoochste goet. Den Heer’ is met u reyne, O vreucht des werelts wijt, Och troostbare fonteyne Ghy sijt ghebenedijt: Want noyt mensch tot gheender tijt, Was soo salich als ghy sijt, Door u sijn wy bevrijt. Want noyt mensch tot gheender tijt, Was soo salich als ghy sijt, Door u sijn wy bevrijt. Gedanckt, ghelooft, gepresen Moet sijn den weerden pant, V vrucht reyn uytgelesen, Iesus u kindt playsant: Die ons als een Leeu vaillant Heeft ontdaen den helschen bant, Door sijne machtighe hant. Die ons als een Leeu vaillant Heeft ontdaen den helschen bant, Door sijne machtighe hant. Maria hooch ghebooren Wt Coningh Davidts saet, Laet ons doch niet verloren, Ghy sijt ons toeverlaet: Siet wy sijn hier desolaet, En vervult met allen quaet, O ras komt ons te baet. Siet wy sijn hier desolaet, En vervult met allen quaet, O ras komt ons te baet. Lof Moeder der genaden Sy u in’t aertsche dal: Wee hem die u versmaden, Fy Ketters valsch getal: Wilt ons doch bevrijden al Van der Ketters boos geschal, En vanden helschen val. Wilt ons doch bevrijden al Van der Ketters boos geschal, En vanden helschen val. 