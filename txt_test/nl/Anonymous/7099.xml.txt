 Het was een maghet wtuercoren Daer Iesus aff sijn wilde gheboren Des ben ick vro. O, o, o, o, benedicamus domino. Al totter stadt van Nazareth Daer is een maghet ombesmet Des ben ick vro. O, o, o, o, benedicamus domino. Groetse mij metten naeme mijn Segt haer dat ick haer kint wil zijn Des ben ick vro. O, o, o, o, benedicamus domino. Die Enghel was een bode goet Hij voer derwaerts metter spoet Des ben ick vro. O, o, o, o, benedicamus domino. Hij seyde Godt gruet v suyuer maecht Ghij zijt die Gode wel behaecht Des ben ick vro. O, o, o, o, benedicamus domino. Hij wil van v gheboren zijn Iesus die lieue meester mijn Des ben ick vro. O, o, o, o, benedicamus domino. Maria sprac hoe mocht ic hem ghewinnen Want ic noyt man en begeerden om minnen Des ben ick vro. O, o, o, o, benedicamus domino. Die heylighe gheest sal in v comen Soo den dau valt op die blommen Des ben ick vro. O, o, o, o, benedicamus domino. Maria weest onuersaecht Tis den Godts sone die ghij draecht Des ben ick vro. O. o, o, o, benedicamus domino. Hij heeft v daer toe wtuercoren Hij wil verlossen dat was verloren Des ben ick vro. O, o, o, o, benedicamus domino. Uan allen sorghen ben ick ontsleghen Die deerne Godts wil ick wesen Des ben ick vro. O, o, o, o, benedicamus domino. Maria viel neder op haer knien Den wille Godts moet gheschien Des ben ick vro. O, o, o, o, benedicamus domino. 