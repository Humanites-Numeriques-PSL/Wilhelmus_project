 Ke Maruillie, Ke Diablos, Moet ick nu te voet end te Ros Wijcken van Alckmaer cleyn van waerden, So wert ick niet geacht op Aerden. Renego Dios, is dat waer, Dat myn Wissel int openbaer, Wt Spaengien te rugh is gesonden, Dit geeft my thert veel sware wonden. Sal ick nu door gebreck van ghelt, Ruymen moeten al wt dat Veldt? Sal ick moeten Banckerotteeren, Na Spaengien schampen met oneeren. Ben ick dan niet op een Vleesbanck, Sonder gelt is mijn macht heel cranck Jnden strick ben ick dan ghehanghen, Daer mede ick ander meynd te vanghen. Heylige Vader, bon Compagnoen, Wat sal ick dese Geusen doen? Want het gaet my tegen mijn gissen, Jck vrees, ick salt Lant moeten missen. Bijtschapen, Prelaten coemt voort, Papen, Knuncken, sent gelt aenboort, Laet v Hoeren wat abstineeren En wilt het ghelt tot mywaerts keeren. Verges del Regio mijn Bloetraet Vitelle zijt mijn toeuerlaet, Js nu v Raet gantslick verlooren, So sullen wy hier moeten smooren. Ghy Spaenschen Adel met v pracht, Jck heb v tot veel Staets gebracht Wt den dreck heb ick v verheuen, Weet ghy my nu geen troost te geuen? Ghy Oostersche Canonicken vry, Adiphoristen staet by: Hertoch Eerick met v gesellen, Hertoch Oleff wilt Vendel vellen. Maghercool ghy die placht int velt Den Duyuel te dienen om ghelt Schouwenburch brocht Sneecken by hoopen, Nu tghelt op is, nu gaense loopen. Een troost is voor my noch int lest, Die Spaensche Sancten helpen best, Die wil ick dienen tallen daghen, Sy helpen my van alle plaghen. Senora de Valledolijt, Maeckt my doch dese Geusen quijt Senora de Milagres coene, Want sy maken my veel te doene. Senora de Moceraet milt, Een hellem met een gulden Schilt Meucht ghy te danck van my verweruen, Laet my in Spaengien rustich steruen. Prinslicke Ridder Sanct Jago , Senora de sanct Telemo, U beueel ick lijf end siel tsamen, Alle Catholijcken spreect Amen. 