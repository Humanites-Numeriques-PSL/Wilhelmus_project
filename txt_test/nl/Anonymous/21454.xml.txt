 AOort toe broeders al ghemeyn En laet ons vrolick singhen Ons is gheboren een kindeken cleyn Die den viant coemt bedwinghen Wie hoorde oyt blijder mare Hy heeft vertreden thooft vant serpent En heeft den viant ende de doot gheschent Met desen nieuwen Iare. God heeft de weerelt so bemint Wt louter charitaten Hy heeft ons ghegheuen zijn eyghen kint Wt liefden bouen maten Tot behulp van elck sondare Heeft hy ghestort zijn dierbaer bloet Dies nv elck wel verhuecht zijn moet Met desen nieuwen Iare. Dit is het serpent al van metael In die woestyne verheuen Coemt ghy ghewonde altemael U wort confoort ghegheuen Het is dlicht dwelck schijnt seer clare Als middelaer voor den Uader hy staet Alleen v voldoeninghe en Aduocaet Met desen nieuwen Iare. Den ouden mensche nv wt doet En wilt den nieuwen aenueerden Aenmerct zijn beloften soet Sijn woorden houdt in weerden Coemt ghy benoude schare Uan Oost, West, en Noort En haelt alleen aen hem confoort Met desen nyeuwen Iare. Die wercken des vleeschs nv wt roeyt Die zijn des gheests partije Als gulsicheyt ouerspel verfoeyt Gramschap ende hooueerdije Elck in duechden hem niet en spare Maer elck loop nv vlijtich tot hem Hy is gheboren in Bethlem Met desen nieuwen Iare. Bemint uwen viant doet hem goet Die v hier ter weerelt benijen God die Heere door zijn gracie soet Die sal v namaels verblijen Laet lichten v licht int openbare Al heeft die duysternisse douerhant Betrout in uwen vooruechter valliant Met desen nieuwen Iare. Prince alle die lijdt hier noot Wilt op den Heere betrouwen Aenmerct dat Gods gracie is groot Op desen hoecksteen wilt bouwen Want zijn iock en is niet sware Wilt alle gauen van hem in dancke ontfaen Hy heuet ons wt liefde ghedaen Met desen nieuwen Iare. 