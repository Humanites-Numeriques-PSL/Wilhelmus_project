 Int soetste van die Meye Al daer ick quam ghegaen, So diep in een valeye Daer schone Bloemkens staen, Die Mey stont in saysoene Verciert aen elcken kant Ick hadde ghenoech te doene Want ick mijn Lief daer vant. Ick vantse daer alleyne Sy bant haer geluwe Hayr, By een so claren Fonteyne Dus quam ick neuen haer, Als zy my wert gheware Soo seer dat zy verschoot, Doen quaeme int openbare Haer liefde die zy my boot. Ick groetse vriendelicke Ick boot haer goeden dach So dede zy mijn oock des ghelijcke Die my troost gheuen mach Schoon Lief ick bidde v om een bede d'Welck reyne Liefde prijst Dat ghy gheen dorperheden, Mijn Lichaem en bewijst. En wilter niet af spreecken Want v en sal niet misschien, Ter doot toe soude ickt wreecken Saghe ick v onghelijck bien Schoon Lief tot onser schade Hebdy my ghevonden hier. Wy twee wy zijn verraden Ons vianden comen hier. Al wt mijns Vaders hooue Dat vol verraders ghaet, Maria tot uwen looue, Wilt ons nu gheuen raet, Die raet de ick sal v vinden En is te mael niet goet, Ick moet mijn leuen eynden En storten mijn roode Bloet. Schoon Lief om uwen wille So wil ick steruen de doot Die verraders swijghen stille Sy zijn mijn ouerhoot, Ick wilse gaen bestormen En maecken groot gheschal, Mijn Lichaem hoort toe den Wormen, d'Welck ick hem gheuen sal Men gincker stormen en stryen Die Jongelinck bleeff daer doot, Waer sal ick nu gaen reyen Noyt Vrou was in meerder noot Van rouwe moeste zy steruen, Wanneer zy sach zijn Bloet Die strenghe Doot verworuen, Door grooten teghenspoet. Nu zijn zy hier beyde ghestoruen Die Ridder en Jonckvrou fijn, Die bitteren doot verworuen Al door des nyders fenijn, Waer salmense nu gaen grauen Al onder die groene Linde coen, Dat graf sal Roosen en bloemen dragen, En alle kruydekens groen. 