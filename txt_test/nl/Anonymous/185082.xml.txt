 O Bruydegom vol liefde soet, Seer vriendelijck van wesen, 2 Wt u vorst een fonteyne vloeyt, Om d’armen te ghenesen * Die versoncken lagen in den doot, Na by al aen der Hellen, 4 In eenen lyden also groot, Dat niemant kan vertellen. * Sy saghen om hulpe ontrent, Maer sy en vonden gheene, Niemant heeft hem tot haer ghewent, Haer troost dat was gheweene. * Maer ghy Heer saecht haer lijden aen, En oock haer niet vermoghen, 7 Haer smarten groot, haer bitter traen, En mocht ghy niet ghedoghen. * Ghy naemt op u al haren last, Haer jock hebt ghy ghedraghen, Ghy ontknoopte al haer banden vast, Ginckt haer vyandt verjaghen. * Doen speelden sy victorie, Vwen name o Heere, Songhen u lof en glorie, Ghy die quaemt in ‘t verneeren. * Ghy opende haer uwen schat, En oock uwe secreten, V schrapraeyen ginghen open rat, Sy moesten met u eten. * Doen werden sy also verheucht, Soo rijck en overvloedigh, In haer soo werdt een stille vreught, Sy rusten seer ootmoedigh. * Ghy leydet haer in uwen hof, En ginckt met haer vermeyen, 12 Pluckten de beste vruchten of, Van blijtschap moesten sy schreyen. * Nu singhen sy u t’aller tijdt, V prijsen sy en loven, Segghen o Godt ghebenedijt, Ghy zijt Coninck hier boven. 