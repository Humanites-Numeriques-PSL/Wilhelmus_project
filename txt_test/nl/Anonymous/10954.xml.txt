 Vvt liefden siet // lijd ick verdriet Ick en mach nu niet // uyt spreken Hoe dat sy hier, die myn hart doorschiet Twelck Venus heeft deursteken. Noyt smart so groot, als desen doot, Wie sou den cloot, gheraken Reyn roosken root, troost my tis noot Eer ick den doot sal smaken. Ick ben deurwont // zijt dees oorcont In shartsen gront // met lyden, Nochtans haer mont // haer borstkens ront Connen my terstont verblyden. In swerelts troon, door haren toon Spant sy de croon // der vrouwen, In desen hon, haer dienaers loon, Wie sou de schoon, betrouwen. :iefs woorden soet voor ghelt of goet, Want Lief by Lief moet blyven, Noch vintmen goet, dat troosten moet Twelck Liefde doet verdryven. Maer dees kerssou, daer ick op ben Ia by gheen vrou te ghelijcken, Derf ickse nou, ick sterf van rou, Schoon Lief u trou moet blijcken. Laet hope myn, vertrooster zijn Schoon Rose-mareyn ghepresen, Gheeft medecijn, eer ick verdwijn So is myn pijn ghenesen. Maer weyghert zyt, gheen meerder spijt Mijn hart dat splijt, deurt derven: Vermaledijt sy, uer of tijt Ick roep en crijt om sterven. Eerst haer behaecht, eer ghy liefd’ draecht Haer sin ghevraecht, met smeecken Ick heb ghewaecht, t’sy God gheclaeght, Dus hoort de maecht, eerst spreken. Loopt niet verblint, al teghen den wint Oock niet en mint nae ooghen Maer wel versint eer ghy begint Of ghy vint, u bedroghen. Princesse reyn siet int ghemeyn Ick blijf alleyn, in smarte, Ick prijs dat greyn in swerelts pleyn Sy blijft certeyn int harte. Sy is eerbaaer, haer oochskens claer Al sonder maer, gescheyden Een uer van haer, is duysent Iaer Het Block valt swaer te slepen. 