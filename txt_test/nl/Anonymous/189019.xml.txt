 Och broeders al te samen, En susters in den Heer, Ghy die draecht Christi namen, Voecht doch na sijn leer. Laet uwe lichten lichten Al voor de menschen claer, Wilt uwen naesten stichten Weest int gheloof vruchtbaer. Christus de Heer ghepresen, Is onsen herder goet, Wilt goede schaepkens wesen, Al na sijn stemme doet. Laet u van Christo leeren, Hy is ons meester reen, Wilt u voor hem verneren, En hem volghen alleen. Wandelt op Christi paden, Die naer hem zijt ghenoemt, De werelt wilt versmaden, Anders u niet en roemt. Wort reyn en reynder mede In liefden goet op groeyt, So blost ghy in Gods vrede In alle deuchden bloeyt. Weest ootmoedich van herten End sachtmoedich van gheest, Weest lijdtsaem in u smerten, In druck verduldich meest. Laet het u ghenoech wesen, Dat ghy voorleden tijt In sonden seer mispresen, Versieren hebt subijt. Den vleesche zot ghestorven En de werelt met een, Door Christi cracht verworden, So leyt een leven reen. Hebt liefd' onder malcandren, Volbrengt Christi ghebodt, In liefden so wilt wandelen, Tis u gheboden van God. Laet vrede by u bloeyen Vliet twist ende tweedracht, Wilt u tot deuchden spoeyen, Dient den Heer met macht. Hebt God altijt voor ooghen, O broeders alle ghelijck, So sal hy u verhooghen, Hier boven in sijn rijck. 