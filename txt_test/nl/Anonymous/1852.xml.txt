 WAt baet dat u Coralen Met Paerlen zijn gheciert, En dat als gulden stralen V hayr zijn glans versiert, Dewijl u schoon ghesicht, In niemants oogh en light. Weet ghy niet dat d Goden Een yder sijnen tijt Wel te ghebruycken noden, Dies ghy ghesonden zijt V schoone jonghe jeucht. T' ghebruycken nu ghy meucht. Want schoonheyt slacht de Sonne Die 'smorghens vroegh op staet, En 'smiddaghs komt gheronnen Tot in sijn hooghsten graet, Des avondts daelt hy neer Tot onder d'aerde weer. Meent ghy niet dat de vrouwen Door al te grooten keur Dick 't snootst voor 't beste houwen, Soo't valt wel dick te beur Die door te hooghen pracht Met yder spot en lacht. Die al te hoogh wil vlieghen Sijn vleughels wel verbrandt: Goetdunckenheyts bedrieghen Brenght menich mensch in schandt, Goddin siet toe, siet toe Neemt mijn vermaen in't goe. 