 EEn Out man sprack een meysken an, Schoon lief wildy beteren mijn verdriet Neen ick, seyde sy lieve Ian Van uwen Bier en dorst my niet, 'tIs beter dat ghy van my vliet Ghy doet doch al verlooren pijn Mijn Boelken moet een Ionck-man zijn. Schoon Liefken ic soude my garen paren Waert u belieft en nu ter tijt, Spreeckt een oudt Quene van 't seventich Iaren Out ende verrompelt als ghy zijt, Aen u en is doch gheen profijt Ghy en tapt niet dan verschaelde Wijn Mijn Boelken moet een Ionck-man zijn. O weerde suyver jeucht Hert en sin hanghet al aen dy, Stelt u te vreden oft ghy meucht, Wy en dienen niet te samen, ick ende ghy, Out en versleten dunckt ghy my Wat sout ghy schrijven in mijn Francijn, Mijn Boelken moet een Ionck-man zijn. Ick mach wel klaghen mijn verdriet Ick minne ende en worde niet ghemint, Nu zwijcht seyde sy Leure-faes Vrijt elders daer ghy troost ghewint, Ick hebbe bemint een Ionghelingh Mijn Herte verblijt in zijn Aenschijn Mijn Boelken moet een Iongh-man zijn. 