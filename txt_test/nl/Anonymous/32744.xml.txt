 COmt laet ons al tot Iesus gaen, Iesus sal ons met liefd' ontfaen Hy is soo goet, hy is soo soet Voor ons heeft hy ghestort sijn bloet. Wilt ghy verstaen sijn liefde groot Soo siet eens aen sijn wonden roodt Aensiet hem naeckt ende mismaeckt, Siet hoe sijn hert van minnen blaeckt. Aensiet, aensiet die dorne croon, Het cruys, het riet der sonden loon, Den anghst, den noot, de suere doodt En comt dit niet uyt's liefde schoot. Een hels fenijn had ons versmoort Der sonden pijn had ons vermoort Tot ons behoet gheeft hy sijn bloet Alleen uyt liefde hy dit doet. O mensch waer me sult ghy voordaen By God voor sulck een liefd' ontstaen Mint Iesum soet, die door sijn bloedt V heeft ghekocht het eeuwich goet. Aen Iesus lief hert opdraecht, Der zielen dief verr' van u jaecht, Het hert gheheel is Iesus deel, Het hert is Iesus schoon prieel. Comt Iesu soet mijn hert bepaelt Comt met u vloet mijn hert bestraelt Der liefden brant in't hert gheplant Brenght my in't Hemels Vaderlandt. 