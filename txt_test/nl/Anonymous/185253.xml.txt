 O Liefste Iesu soet, Die mijn ziel hebt vercoren, Bestraelt doch mijn gemoet, Met uwer liefden gloet, En my u gracy doet, Neemt my in u behoet, Soo werd ick niet verloren. Eeuwighe klaerheyt schoon, Met een lieffelick wesen, ‘Is rontom uwen troon, In u Hemelsche woon, Maer hier is onsen loon, Verachtingh, smaet, en hoon, Och wilt ons doch genesen. Ons ziel ghestadich lijdt, Want s’u niet mach aenschouwen, Daer toe ghevoeltse strijt, Ter werelt breet en wijt, ‘t Welck haer dickwils doorsnijt, Haer toeverlaet ghy sijt, In alle haer benouwen. Als in een eensaem wout, Sit sy deerlick verschoven, S’en soeckt silver noch gout, Noch watmen hier aenschout, Nochtans wertse benout, Met liefde haer bedout, So machs’ u stadich loven, Ghy zijt haer medecijn, Sy heeft naer u verlanghen, Mochts’ altijt by u zijn, En smaecken uwen wijn, Cleyn achte sy haer pijn, Want door u soet aenschijn, Can sy veel troost ontfangen. 