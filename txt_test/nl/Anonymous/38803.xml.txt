 WAer is de Dochter van Syon, Van Godt reyn uytghelesen De Bruygom schoonder als de Son Die socht sijn Bruyt ghepresen. In Nazareth vol suyverheyt, So is een Maeght ghevonden, De Vader van de triniteyt, Heeft haer sijn Bood' ghesonden, Ave gratia sprack hy soet, De Maeght begon te schromen Plena, Dominus tecum goet, Heeft my tot u doen comen. Des alderhooghstens cracht alleyn, Suyvere maghet fijne, Doet dat ghy sult ontfanghen reyn Want die sal u omschijnen. Ghy sult ontfanghen tot een loon En eeuwigh Maghet blyven, Een Kint dat wesen sal Gods Soon Dat wonder sal bedrijven. Hy sal besitten 'terf-deel Sijns Vaders hoogh verheven, Hoort Dochter van Syon so eel, waer sydy nu ghebleven. De Prophecy die is vervult Den tijdt die is ghecomen Staet op Ierusalem ghy sult, Sien wat hier wort vernomen. Doe men al de weerelt beschreef Doen gingh die Maghet sware Te Bethlehem was dat sy bleef Omt Kindeken te baren. Snachts in der nacht, 'tscheen also clear De Enghelen sie songhen, Glory sy met een groote schaer Die Herderkens ontspronghen. Glory (songhen sy) in den throon, Vrede sy op der Aerden Dat licht was clear, 'tgeluyt was schoon 'Twas hen van grooter waerden. Sy ginghen nae der Enghelen stem, Dat Kindeken daer soecken En vondent binnen Bethlehem Ghewonden in de doecken. By sijn Moeder seer wonderlijck, Dat sijt al openbaerden En die behoedet van ghelijck Daer sijt al by verclaerden, Wat haer den Enghel hadt gheseydt, Van haren Salighmaker, Die daer in doecken was ghelydt, Sult ghy niet wacker raken? Soo veer uyt Orienten Landt Drie Coninghen daer quamen, Om 'tKindt te brenghen offerhandt, Sal u dat niet beschamen? De Stadt die is beroert gheweest, Herodes was vol tooren, Als sy daer vraeghden minst en meest Waer is dat Kindt ghebooren? De Priesters hebben doen de Wet En Propheten ghelesen, En haer de plaets ghenoemt oo net, De wegh daer toe ghewesen. Ierusalem, Syon gaet mee In uwen schuer verlaten, Meer ofte min ist sijn woon-stee, Wilt ghy hem niet in laten? Mijn Broeders Christen Catholijck Laet ons mee inwaerts keeren, Met herten reyn en suyverlijck, Dat Kindeken oock eeren. Prins en Princes valt hem te voet, En wilt dit Kindt aenbeden, Ghelijck die Coninghen soo vroet, Met Gout, Myrh, Wieroocks deden. 