 AL zijn v goeden hier cleene Ghy kerstenen en weest niet veruaert Troost v in Godt alleene Want hy en ander gheene Is die siel ende lijf bewaert. Die haer tot ghiericheyt keeren Sy doen Afgoderie Want nyemant en mach twee Heeren Seyt Christus wel dienen noch eeren Die malcanderen zijn partie. Waerpt in Godt al v sorghen Hy sal v seyt Dauid voorsien Sorcht heden niet voor morghen Want wil ons Godt niet borghen Wy en zijn niet versekert van dien. Die voghelen wilt aenmercken Vander locht minst ende meest Sy en saeyen si en maeyen noch wercken Godt voet se oorcondich den clercken Waer vooren zijn wy dan beureest. Ghy kerstelijcke sinnen Merckt doch die Lelien an Sy en weuen noch si en spinnen Maer in Salomons troon binnen En was noyt huers ghelijck nochtan. Gheeft alsulcke schoonheyt onghemeten Dat heden is schoon ende blanck Ende morghen inden houen wert ghesmeten Hoe soude hy ons dan vergheten Hoe blijft v ghelooue dus cranck. O menschen broosch als scheruen Wat mach v baten dat Dat ghy crijcht al tswerels eruen Als ghy laet v siele bederuen Ende verliest den Hemelschen schat. Int Euangelie puere Staet van eenen rijcke Baroen Die hadde sulck auentuere Dat hy meerderen moest zijn schuere Soude hy zijn vruchten in doen. Aensiende al zijn tresoren Tsauens als hy te bedde lach Hy sprack o siele vercoren Wilt nv solaes orboren Want ghy hebt al datmen hebben mach. Maer hy en heeft Gods voys ghepresen Niet gehoort die daer riep o arm dwaes U siele sal mits desen Nacht noch van v ghenomen wesen Uoor dit tijttelijck solaes. Die doot die is ghecomen Al inder seluer nacht En heeft zijn siel wech ghenomen Wat hielpen zijn rijcdommen Ende daer toe zijn stercke macht. Soeckt Godt in al zijn paden Eest dat Godt ons bijstaet Wie mach ons seyt Paulus schaden Siel ende lijf sal hy versaden Leeft altijt na sinen raet. 