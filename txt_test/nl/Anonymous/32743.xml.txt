 OCh hoe stont de droeve Moeder By dat Cruys daer ons behoeder Iesu haeren Soon aenhinck. Wiens siele, wiens herte, Vol van rouw, en vol van smerte Een seer pijnigh sweert door-ghinck. Och hoe droef van alle sijde Was die seer ghebenedijde Moeder van dat eenigh kint. Die met traenen overvloedigh En met beven sagh seer droedigh Al't groot leet haers Soons bemindt. Wie toch menschen sal sijn wanghen Niet met tranen vloet behanghen Als hy dese Moeder siet. Wie en sou niet bitter suchten Die de Moeder wel beduchten Met haer Soon ins sulck verdriet. Om der menschen sware sonden Sach sy Iesum soo door-wonden En belast met pijnen groot. Zy sagh haeren Soon verlaten Als hy voor sijn ondersaten, Stierf aen't Kruys de bitter doot. O der minnen claer fonteyne Laet my oock ghevoelen pijne Ende met u oock droedich sijn. Maeckt dat branden al mijn sinnen En dat ick Christum beminne En hem oock behaghe sijn. Goede Moeder wilt de smerte Des ghecruysten in mijn herte, Vast indrucken over al. V Soons pijnen ('t is wel reden) Die hy voor my heeft gheleden, Dat ick met u deylen sal. Wilt my doch waerachtigh gheven Dat ick met u al mijn leven Krijten ende weenen mach. Dat ick u gheselschap houwe En dat Cruys met u aenschauwe Is mijn wenschen nacht en dach. Maeght der Maeghden hoogh gepresen Wilt my nu niet bitter wesen Laet my met u rouwich sijn. Doet my Christus doot oock draghen In sijn cruys crijghen behaghen En ghedachtich zijn sijn pijn. Maeckt dat gans mijn hert van binnen Sy vervult met Iesus minnen, Op dat ick magh zijn sijn kindt. Dus met liefden brant ontsteken Dat ick hulp voor mijn ghebreken Van u Maeght in't oordeel vindt. Door dat cruys wilt my bevrijden En bewaren door Gods lijden In sijn gratie overvloet. Als mijn lichaem sal gaen sterven Dat mijn ziel dan mach be-erven S'hemels rijck, en d'eeuwigh goet. 