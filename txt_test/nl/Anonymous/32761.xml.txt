 COmt en laet ons gaen Den groenen Mey in draghen Daer den Pellicaen Iesus heeft op gherust, En voor ons voldaen Naer sijn goedt wel-behaghen, Onse sonden saen Door sijn bloedt uytgheblust. Desen Mey't ontfaen Had' Christus grooten lust, Om dat hy soude doen te niet Die Eva door den boom verriet: Triumph' en accoort Brenght desen Meyboom voort. Menschen wilt u spoen Desen Mey in te halen, Want hy can ons voen Met allen weelden fijn: Ons schult en rantsoen Wou Christus oock betalen, Aen het Cruyce coen Daer was den wille sijn: Desen Meyboom groen Is ons een Medecijn: Zijn costelijcke vruchten goet Des vyants machten vluchten doet Triumph' en accort Brenght desen Meyboom voort. En wordt niet vermoeyt Van desen Mey ghepresen, Want uyt hem soo vloeyt Alle ghenuchte soet: Lieffelijck hy bloeyt Van blomkens uytghelesen, Want hy is besproeyt Met Christus dierbaer bloet, Dus niet en verfoeyt Den Mey in uwen moet, Die voor ons is victorieus, Triumphant ende glorieus. Triumph' en accoort Brenght desen Meyboom voort. 