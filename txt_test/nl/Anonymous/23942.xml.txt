 BRoeders al zijn u goeden cleene, Zijt daerom niet vervaert Troost u in Godt alleene Want daer en is anders gheene, Die siele ende lijf bewaert Die haer tot giericheyt keeren Sy doen afgodery Niemant en mach twee Heeren (Seyt Christus) dienen noch eeren, Die malcanderen zijn party. Worpt in Godt al u sorghen Hy sal u (seyt David) voorsien Soeckt heden niet voor morghen, Wilt ons den Heer niet borghen. Wy en zijn niet versekert van dien. De Voghels wilt dit aenmercken Van de locht minst ende meest, Sy en saeyen, maeyen, of wercken Godt voetse en salse stercken, Waer voor zijt ghy dan bevreest, Ghy Christelijcke sinnen Merckt aen de Lelien reyn Sy en weven noch en spinnen In Salomons throon binnen En was noyt haers ghelijcke certeyn. Och menschen ghy moet dit weten Als zijt ghy heden schoon ende ranck De doot heeft u haest verbeten En onder de voeten ghesmeten Want den mensch is broosch en cranck. O menschen broosch als scherven Wat mach u baten dat Ghy krijcht al s' werelts erven Als ghy laet u Siele bederven Ende verliest des Hemels schat. Int Euangelie puere Staet van eenen rijcken Baroen Die had sulcken avonture Dat hy meerderde zijn schuere, Soude hy sijn vruchten in doen. Aensiende al sijn Tresooren Savonts als hy te bedde lach Hy sprack: O Siele vercoren, Wilt nu vreucht oorboren, Want ghy hebt al datmen hebben mach. Godts stede en heeft hy niet ghepresen De Heere sprack: Och armen dwaes U Siele sal in desen Nacht van u ghenomen wesen Voor dit tijdelijck solaes. De doodt die is ghecomen, En inden selven nacht, En heeft sijn Siele wech ghenomen, Wat baet hem sijn rijckdommen, Och menschen en sijt soo niet onbedacht. Oorlof ghy broosche vaten Ghy menschen arm' ende rijck Wy moetent hier al laten Hoe hooghe wy sijn van staten Verlaet toch alle valsche practijck. 