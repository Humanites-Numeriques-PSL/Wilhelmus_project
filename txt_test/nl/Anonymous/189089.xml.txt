 Och vrienden al te samen, Ghy die daer vreest den Heer laet ons doch Christum niet schamen, Oft hy soude ons schamen weer En laet ons doch niet vreesen, Die tlichaem dooden hier Maer hem, die Siele gepresen Mach worpen int eeuwige vyer. Smenschen handen mogen wy ontvlien Maer Gods hant niet ontgaen Dus laet ons hem alleen ontsien, En doen dat hy wil hebben ghedaen. Al die Godsalich willen leven, In Christo Iesu, het is waer, Die moeten worden verdreven Vervolcht, seyt Paulus openbaer. Esaias seyt daer en boven Wie van sijn quade wegen afkeert Die moeten zijn alle mans rooven, Gods volck moet hier zijn gepersequeert. Die rechtveerdige moet veel lijden So die Schriftuere vermelt, Het comt van alle sijden Dat die Christenen worden gequelt Verbeyt met lijdtsaemheden Des Heeren dach comt aen Dan sullen de rechtveerdige, hoort reden In grooter volstandicheyt staen. Laet ons doch daer op hopen En verwachten met lijdtsaemheyt Den camp volherdich loopen Die ons is voorgeleyt. Och vrienden, liefste gepresen De vrede Gods moet ons blijven by My dunckt het moet gescheyden wesen Och lieve bidt doch hertelijc voor my. 