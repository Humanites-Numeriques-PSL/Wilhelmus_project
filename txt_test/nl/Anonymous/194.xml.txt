 Siet hier mijn Liefste ghepresen In mijn jonckharte fijn Ghy doet mijn Hart ghenesen Als ick ghedenck om dijn Nochtans ben ick gheuanghen In droefheyt swaer Om troost dats mijn verlanghen Van v reyn Lely claer. Laet nu doch eens wesen In uwe sinnen reyn Als een Fonteyn ghepresen, Vloeyen wt liefde pleyn In my zijt ghy verheuen, Met groter eerwaerdicheyt Dus laet mijn Liefde leuen, V zy vruechde ghespreyt. Anders so moet ick sweruen, Als een droeuich helt Can ick gheen troost verweruen So wort ick seer ghequelt Die liefde in my doet branden In mijnen ionghe moet O troost comt my op handen Van v mijn liefste soet. Eewich in pijn te leuen Het is een swaer verdriet Dat my gheen troost wort ghegheuen Die vreucht van my nu vliet Den doot doet my deurkeruen Met alle droefheyt swaer Laet Trouw aen v verweruen Reyn bloeme int openbaer. Dus doet na mijns begheren, Princesse liefste greyn Nae v staet mijn begheren Ghy zijt int harte alleyn Cupido heeft mijn deurschoten Met Venus stralen soet Ten heeft my niet verdroten Als ghy my quaemt te moet. 