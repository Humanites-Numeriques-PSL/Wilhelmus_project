 My lust te lauen hoegelic die reynicheit soe puere der enghelen staet maket si ghelic die eertsche creatueren laet ons sy mynnen al gelic want edel is oer natuere Sy wort genoemt een peerle fyn waert dattu se konste geleysten een duerbaer scat al is hi dyn en soe en wilt oen niet verquysten want du bist ryck in armen schyn behagel hemelschen geesten Als groeyt ende bloeyt van telgen schoen een boem mit gueder vruchten soe schynstu voer ons here thron O reynicheit en wilt niet suchten dyn bou brenget hondert voldich loen din lampe sal voer di luchten Een lelye die voer gade bloeyt die bistu gades vrendynne van verwe van rocke van cracht vernoeyt ses bladich geel van bynnen van doernen dicke wyle seer vermoeyt dit salstu geestelic synnen Dese doecht heeft oec van vordel aert dat sy den menschen reyne van bynnen of ende van buten waert daer om mynnet sy alleyne god cuyscher herten brudegom saert welker eer en is niet cleyne Van jonfer scap exsempel scoen wy hebben in marien om welc sy wan den gades soen laet ons sy benedien oer was bekant der jonferen loen dat dede oer cuysheit vryen Het was behoert dat oer beraet aen josep quam den cuyschen man die voer gaen was in cuyscher daet den bloeyenden twich den stryt gewan hier nae heeft Jhesus oer gesat den cuyschen hoeder Sante johan Maria volget een scaer soe groet van jonferen die gene pyne om god ontsagen noch den doet als agnus katharyna voel meer te noemen en is geen noet mer geerne mit hem te syne Sy volgen christum staedelic oer cleder syn soe reyne sy syngen alte suetelic een nye liet alleyne mit herpen spoel in hemelryke oer croen en is niet gemeyne Och doetelic drouich auertrat der boser lust hoe sere die joget vermits di wort ontsat in doget verstant ende eren dyn wech leyt totter hellen bat myn raet is wederkeren 