 ICk hadde een ghestadigh minneken Geen schoonder die daer leeft, Verkooren in mijn sinneken Van rouwe mijn herte beeft, Want sy my nu begeeft, Daerom mach ick wel schrijven Wantrou van alle wijven Want sy een ander heeft. Twee bruyn ooghen soo draecht sy Soo vriendelijck int gesicht, Daer mede soo verjaecht sy Druck lijden int gewicht, 'tIs langhe te voren gedicht, 'tIs langhe te voren gheschreven Dat sy my soude begeven Want vrouwen woorden die zijn licht. Soete weerde Lieveken Peynst somtijts eens om my, Doet vry al u gerieveken Al sonder fantasy, Seer selden ben ick bly, Wanneer ick eete of drincke Om u ist dat ick dincke, Al wijsdy my nu voorby. Hoe soude ick 't vergeten Ick ligge in swaer verdriet, Van drincken noch van eten Kan ick ghevoeden niet, Ick weet wel hoe sy hiet Die mijn herteken heeft bevanghen, Nae haer staet alle mijn verlanghen, Ick leve in swaer verdriet. Adieu mach ick wel schrijven, Adieu is mijn advijs, Bedroghen moet ick blijven Als Salomon de wijs, De schoonheyt van Parijs, Absalon de schoone, Schoone vrouwen spannen de Kroone, Die geve ick den hooghsten prijs. O bitterlijcke scheyden Waer toe zijt ghy ghemaeckt, De doot wil ick verbeyden, Die alsoo bitter smaeckt, Het moet ghescheyden zijn, Schoon Lief komt my ter spraken, Ick val in desperaten, Ick blijve al inde pijn. 