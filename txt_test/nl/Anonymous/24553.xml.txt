 Help nu maria dichten een liedeken totter eren van di Ende wilt myn hartken verlichten van sonden maeken vry Wes wil ic my vermeten ick arme creatuer die worme soelen my eten die doet doet staet voer myn doer Maria woe was v toe moede al buten iherusalem Och doe ghi uwen enyghen soene soe droeflick toe ghemoete quemen Doe was my recht toe moede als ene die staruen moet Ende ghi seghen uwen enyghen soene verordelen totter doet Maria doer uwer mynnen synne ghi hem nae ghegaen al op den barch van caluarien seghe ghi hem aent cruce slaen Wat heeft hi daer ghesproeken ghedaen een schoen sermoen Och vader vergheuet hem hoer sonden want si en weten nyet wat si doen Wat sprack hi totten schaeker ic sals v maken wys ghi soelt noch haden wesen myt my ynt paradys Wie heeft hi daer beuoelen die lieueste moeder syn sante iohans toe enen behoeder dat was die neue syn Ghi heeft syn hoeuet gheneyghet ghesoncken al op syne boerst hi heeft soe lude gheroepen ick hebbe soe groeten doerst Wat heeft hi meer ghesproeken doe hi aenden cruce henck die schoelt hebbe ick betaelet veruollet is alle dynck Wat heeft hi meer ghesproeken doe hi anden cruce henck Och vader yn uwen handen beuele ic mynen gheest Nu bidde ic v maria doer uwen liden groet dat ghi ons arme sondighe menschen wilt helpen wt alre noet 