 OCh wee des anxst die mi omuangen heeft Die weerelt doet mi so menich verdriet Het vleesch dwelc altijt voor lijden beeft Maect droefheyt ende claghe als hem druc geschiet Och waer sal ick vlieden mijn cracht is niet Die viant wil my heel vernielen Dus wil ick singhen een droeffelijck liet Tot den bruydegom mijnder sielen. Och Heer wilt mijns ghenadich zijn Want ick verheffe mijn siele tot dy Als ick v aenroepe o schepper mijn Och Heere soo en gaet doch niet verre van my Ontwaecket Heere hoe langhe slaept ghy Ontwaect en verstoot ons niet teenemale O Heer der Heeren staet ons nv by Op dat ons ghelooue niet en fale. Gelijc slachschapen worden wy verworcht Om uwent wille soo maectmen ons bloot O Heere nv weest my doch een vaste borcht Gheeft my nv stercheyt in deser noot Wie sal ons scheyden van Gods liefde groot Druck anxst oft tribulatie Sweert vier noch water ia noch den doot En mach ons scheyden door zijn gracie. Die heer is met my ick en vreese niet Uan alle dat my die mensche doet Die Heere is met mi, om te helpen siet Ick sal sien minen lust aen mijn vianden verwoet Tis beter te betrouwen opden Heere goet Dan hem op menschen te verlaten Tis beter te hopen opden Heere soet Dan op die Princen hooch van staten. Alle heydenen omuanghen my Maer inden naem des Heeren wil icxse verslaen Sy zijn mi al om ende om ghecomen by Maer door den Heere sullen si worden verdaen O Heere siet hoe si ons versmaen Ghelijck die bien si my omringhen Sy zijn geblust gelijc vier in doornen saen Maer inden naem des Heeren wil icxse al tonder bringen. Men stiet my dat ick soude vallende zijn Maer die Heere hielp my door zijn machticheyt Die Heere is alleen die stercte mijn Mijnen lofsanck ende mijn salicheyt Daer is een stemme van vrolicheyt Int huys der oprechter soot is beschreuen Die rechte hant der Heeren bewijst stercheyt Die rechte hant des Heeren is hooch verheuen. Heere wie is onder die Goden ws gelijcke Wie is soo machtich in der heerlicheyt U is de cracht ende dat rijcke Uanden beghinne tot inder eewicheyt Ghy hebt v volck in dijner bermherticheyt Uerlost van Pharao tot onsen exempel Ende hebtse in v stercheyt Ghebrocht tot uwen heylighen tempel. Ick en sal niet steruen maer leuen altijt En vertellen dat werck des Heeren verheuen Die Heere heeft my wel ghecastijt Maer hy en heeft my die doot niet ouergegeuen Al worden wy nv aldus verdreuen Meynt niet dat God ons heeft verlaten Christus seyt selue men vintet geschreuen Om mijn woort sal v die werelt haten. Doet my open die poorten der gerechticheyt Dat ick daer mach ingaen den Heer aenbeden Dat is die enghe poorte die totten leuen leyt Cristus heeft selue daer door ghestreden Eenen wech van weynich menschen betreden Hy is seer enghe nau ende banghe Op desen wech hebben so vele gheleden Die Cristus na hebben gheganghen. Den steen die den timmerlieden verworpen hiet Is gheworden tot eenen hoecksteen Dat seluen is vanden Heere gheschiet Dwelck groot wonder voor onsen oogen scheen Het is van Christo gheschreuen alleen Hy was ghesonden van sinen Uader Tot in zijn eyghendom maer so achten hem cleen Sy dooden hem als een misdader. Nv prijst den Heere o Ierusalem Die sinen gheest op v heeft wtghestort Ghy liefhebbers Cristi nv volghet hem Tredet hem na met dat sweert des geest omgort O volck dat doer den Heere salich wort Wilt nv vromelijcke strijden Onsen druck es cleyne, ons lijden es cort Uoor een soo grooten verblyden. Desen dach heeft den Heere ghemaect Laet ons verblyden en vrolijck daer in zijn Heft op v hooft ende siet onse salicheyt naect Laet ons nv vallen voor des Heeren aenschijn O Here helpt o heere latet ghelucken fijn Ghy zijt mijn God verhoort mijn bede Och Heere ontfanct doch den gheeste mijn In uwen eewighen vrede. 