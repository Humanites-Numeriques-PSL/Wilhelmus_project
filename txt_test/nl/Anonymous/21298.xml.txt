 BRoeders alleen bemint den Heere En volcht hem na sonder respijt Haet alle boosheyt, volcht Christus leere Uertoeft niet, en stelt gheenen tijt Al wort ghy vander werelt benijt En wilter niet op achten Want dit so moeten wy verwachten Tis so voorseyt na Schriftuers bedien Souden wy metten Heere verblien Sijn glorie sien So moet ons oock veruolch gheschien. Salich zijt ghy als die menschen v versmaen Ueruolghen, spreken van v alle quaet En daer aen lieghen om Christus naem Uerblijt, verhuecht v, niet en verslaet want uwen loon wert inden hoochsten graet So hebben sy die Propheten Ueruolcht, dit moet ghy weten Die voor uwen tijden waren fijn So moeten wy drincken met pijn Op dit termijn Den seluen dranck, souden wy salich zijn. Den vijgheboom staet nv en groeyt Dat Euangelium wort nv ghepreect Sijn taexkens sietmen claer ghebloeyt En Achab nv Gods woort versteect Iezabel nv haer valscheyt wreect Op Naboth, sonder ghenade want hy wort nv verraden Pilatus laet hem hier verleen Al van die felle Pharizeen Quaet en onreen O God vertroost v hoopken cleen. Herodes gaet nv in alle steden Met zijnen knechten, rasende fel Om te veruolghen Christus leden En Iudas die speelt nv zijn spel Dat volck kiest Barrabam seer snel Het berout Petrus seere Dat hy verloochent zijnen Heere Dus aenmerct nv elck Gods woort playsant Ghy sullet vinden waer aen elcken cant Bidt om verstant God salt v gheuen seer triumphant. En wilt niet vreesen die dat lichaem doon want sy aen die siel niet en hebben daer naer Mer veel meer vreest hem tuycht scriftuer scoon Die siel en lijf mach allegaer worpen inde helle by die boose schaer Dus belijt Christus woorden al te samen In die werelt, so en sal hy v niet schamen Uoor zijnen Uader ghebenedijt Maer wie Christum niet en belijt In swerelts beurijt Die wert ghebannen wt dat eewich iolijt. Princelicke broeders weest niet versaecht Al gheeft v die werelt eenen swaren stoot Want al die God hebben behaecht Die moesten al lijden druck en noot En blijuen volstandich tot inder doot So wilt hyse ontfanghen Ende wasschen van haren wanghen Tranen, lijden, en al swerelts bedwanck En dan sullen sy met blijden sanck Sonder verlanck Singhen al metten Enghelen, God danck. 