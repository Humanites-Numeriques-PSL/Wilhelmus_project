 OPent mijn lippen Heere, Hier in dit aertsche dal, V lof hoocheyt end’ eere Ick vrolijck singhen sal: Mijn tonghe maeckt bequame, Suyuert dat herte mijn: Ghy sijt mijn lief eersame, Lof moet v altoos zijn. O Sone Godts gheboren, Ghy zijt ghebenedijt, V heb ick uytuerkoren, Want ghy mijn liefste zijt, Die ick begheer te minnen, Nu en t’allen termijn: O soeten gast van binnen Lof moet v eeuwich zijn. Ghy zijt mijn vreucht inwendich, Een troost in mijnen noot: Want doen ick was allendich, Benaut al totter doot, Soo quaemt ghy my cureren, Verlossen uyt de pijn: Och lief sonder cesseren Lof moet v eeuwich zijn. Wel dry-en-dertich iaren, Met pijn en arbeyt swaer, Soo socht ghy de Sondaren Tot salicheyde voor-waer: Daer toe zijt ghy ghestoruen, Al door den wille dijn, Voor ons pardien verworuen: Lof moet v altijdts zijn. Hierom zijt ghy verheuen Van v Vader eerbaer, Een naem is v ghegheuen Die heylich is voor waer Groot bouen alle namen, Naer Paulus klaer doctrijn: Dus segghen wy te samen, Lof moet v altoos zijn. V moghen wy wel eeren, En louen t’allertijdt: Ghy zijt een Heer’ der Heeren, Eeuwich ghebenedijt: Die altoos moeten louen D’hemelsche gheesten fijn: Ghy die daer woont hier bouen, Lof moet v altoos zijn. De salighe seer blije Hebben soo groote vreucht, Met groote meldij Sijn sy altoos verheucht: Om dat sy reyn aen-schauwen V lieflijck klaer aenschijn: Sij zijn bevrijt van rauwen: Lof moet v eeuwich zijn. O Prince groot van weerden Die woont in’t hemels hof, Wilt my op deser eerden Vervullen met u lof: Wilt my van’t quaet bedwinghen, O Hemels Medecijn, Dat ick altoos mach singhen, Lof moet v altoos zijn. 