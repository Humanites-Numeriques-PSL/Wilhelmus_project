 Maria Conyngynne myn troest myn toeuerlaet vercryghet my uwes kyndes mynne ende berouwe voer myne mysdaet Soe wie yet sal begynnen tot syn lof ende eer staet hi niet inder mynnen het sal hem verdrieten seer Och had ic my begeuen doe ic olt was x jaer in enen gheestelicken leuen ic waer syne mynne voel naere Nv mach ic wal clagen ende bewenen myne mysdaet dat ic aldus voel dagen verlaeren heb myn tyt Nv troest my keyserynne maria maget reyne sterket my mit uwes kyndes mynne ende droefheit van my verjaget O mensche swyget van bynnen swyget stylle ende hoert my aen ende scarpet uwe synne soe moogdy my verstaen V clagen ende v begeren dat heb ic wal gehoert anxt ende droefheit v bekeren daer gi wel mynne voer toent Ick sal v mynne verweruen van Jhesus mynen soen draget in v herte lieuer te steruen dan tegen hem te doen Och wie sal my verlenen alsoe int herte te staen och hoe sal ic verdienen guede synnen te ontfaen Och mensche waer syn v synnen hoe dwaeldy aldus seer wilt doch in v dit bekennen het heeft verdient v here Ghy en cont dat niet begeren ist salich tsal v geschien mer trouwen soldet v deren ten schiet v een noch en geen Waerom soe wildi trueren ende v verslaen dus seer hadde god v niet vercaeren gi en waert hier nvmmermeer Ghy moet wal in v herte trueren voer v mysdaet mer dencket dat myn steruen voel daer bauen gaet Lof ende eer sy v maria schoen edelle suuer maget wie hem tot v wyl keren die en wort oec niet versaget 