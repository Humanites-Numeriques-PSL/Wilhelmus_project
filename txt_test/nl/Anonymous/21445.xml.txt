 HOort al te gaere, int openbaere Na Christus woort, en volgt hem naer Elck dat bewaere, geseyt int claere Strijt vromelick al sonder vaer Want Christus spreect int openbaer Ick ben die dore die open staet By mijnen Uaere, een middelaere Coemt al tot desen Aduocaet. Sydi beladen, wilt v beraden Met Christo want hy is goedertier Hy sal versaden, ende niet versmaden Als ghy begheert van hem ghenade schier Ghelijck hy met barmherticheyt hier Uergaf den Moordenaer al zijn misdaet Hy staet elck in staden, vol ghenaden Coemt al tot desen Aduocaet. Magdalena vol rouwen, wil dit onthouwen Ootmoedelick is sy voor Christum gheghaen Met vast betrouwen, sonder verflouwen Sijn voeten wasschende met menighen traen Seer neerstich met haren hayr te dwaen Dies sy daer wies dat Goddelick saet Haer wert ontbonden, den last van sonden Compt al tot desen Aduocaet. Gheen ander afgoden, na menschen gheboden En heeft dat vrouken van Cananeen begeert Maer is geuloden, tot den Coninck der Ioden Uolherdich voor Christum den Heere weert O heere ghy weet wel wat my deert Mijn dochter beseten is vanden vyant quaet Hy was haer gedachtich, door tgelooue crachtich Coemt al tot desen Aduocaet. Wilt dit versinnen, die wil ghewinnen Gods eewich rijcke seer excelent Wilt duecht beghinnen, Christum beminnen Wt ganscher herten diligent Al en hebdy ghelt noch gheen paeyment Coemt coopt om niet, spreeckt die Heer verstaet Gheen ander hoecken, en wilt versoecken Compt al tot desen Aduocaet. Elck wilt ontknoopen, zijn sondige hoopen Uoor Christum hy sal v wel ontlaen Waer wildy loopen, oft elders coopen Als Christus v begheert te ontfaen Hy spreeckt coemt alle die daer zijt belaen Mattheus int elfste dat gheschreuen staet Wilt van hem niet scheyden, laet v niet verleyden Compt al tot desen aduocaet. Hy is de wech verheuen, waerheyt en leuen Hy is der schapen rechte duer Hy heeft zijn leuen, voor haer ghegheuen Ghegaen is hy als een goet herder vuer Hy heeft ghebroken den sterken muer Tusschen ons ende den helschen vyant quaet Dus alle ghemeene, groot ende cleene Compt al tot desen Aduocaet. 