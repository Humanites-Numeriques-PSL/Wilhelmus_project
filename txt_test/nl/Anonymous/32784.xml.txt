 KOmt al tot my die't Catholijck gheloofe bemint, Wilt u tot blijdtschap keeren, En wilt my verceeren Den heyligen Ighatius Gods heylich vrient: En siet ghy niet romtsom sijn Hooft die Sonne blincken; Soo blinckten hy in't leven, En was in deught verheven, Wel aen laet ons stemme klaer tot sijn lof klincken. Lof prijs, en eer den Heylighen Ignatius, Hy heeft ghesticht de Societeyt van Iesus. Maer boven al soo zy u Iesu Christe lof, Dat ghy ins onse tijden, En in ons meeste lijden Ons hebt gesonden hulpe van het Hemelsch hof, Och wat al boose seckten daer uyt duyvels nesten Quamen in alle lande, De werelt stont in brande, Te Noorden en te Zuyde waert, in't Oost en Westen. Lof prijs, en eer den Heylighen Ignatius, Hy heeft ghesticht de Societeyt van Iesus. Luther een Apostaet seer quaet, die quam voor al, Hy deed de werelt danssen, En kroonden haer met kransse Door s'vleesch ghenucht brocht hy menich te val: Calvijn den loosen boosen vos, die quam oock kroken Die oude suyver leere: Maer siet den hooghsten Heere Die heeftse door Ignatius den neck gebroken. Lof prijs, en eer den Heylighen Ignatius, Hy heeft ghesticht de Societeyt van Iesus. Hy heeft verwecht Ignatius een Capiteyn. Om Sathan te bevechten, En alle Sathans knechten: Komt valereusen Capiteyn, komt kloeck te pleyn, Te Roomen ghy een oorden hebt ghemaeckt bequaeme Die alle Geusen baten Boven alle ander Staten, Het is een Compaignie goet van Iesu name. Lof prijs, en eer den Heylighen Ignatius, Hy heeft ghesticht de Societeyt van Iesus. O salighen Ignatius! o Heylich man Konst ick u van deegh prijsen Ick soude laten rijsen, En doen mijn stemmen hooren, van hier tot in Iapan. Ommers doch ons ghedachtich zijt, wilt voor ons bidden, Wilt ons gracy verwerven, Goet Catholijck te sterven, Want rontsom ons de boosen zijn, wij zijn in't midde. Lof prijs, en eer den Heylighen Ignatius, Hy heeft ghesticht de Societeyt van Iesus. 