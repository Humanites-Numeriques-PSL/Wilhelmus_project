 AVe Maria, Gods Moeder uytvercooren, Suyver fonteyn Van onse saligheyt, Wt u alleyn Is Christus ons ghebooren, O Maghet reyn En Vat vol suyverheyt, Voor ons ghemeyn Soo wilt doch zijn bereydt, Als Abigail heeft ghedaen, Die Davidt te ghemoet quam gaen Smekende, doen hy haer sagh aen, Door sijn sachtmoedigheyt. Gratie plena, In glorie verheven, In eewigheyt Is u naem hoog gheacht, Die danckbaerheyt Dien daer wordt ghegheven, Ons t'uwaerts leydt Innigh met diep aendacht, Bidt voor die schreydt Tot Godt, ghy hebt de macht, Ghelijck als Hester die bequaem, Tot Assuerus (nae vermaen Van Mardocheus) is ghegaen, Voor die van haer gheslacht. Dominus tecum, Suyver en claer doorschenen, Den helschen schaer Al van sijn buyt berooft, Die ons voorwaer Reyn wederbrocht dat leven, Ons Middelaer Die cloof den t'Vyants hooft, Bidt voor ons daer Hier levend doort gheloof, Als Iudith vol barmhertigheyt, Aensiet u Volcks ellendicheyt, Verhoort ons doch langer niet beydt, By u is groot vermoogh. Benedicta tu, Hier boven alle Vrouwen, Die oyt voor u Waren in deser tijdt, Singhen wy nu, Die doort gheloof aenschouwen, (Tis haer een gruw Die u dat lof benijt.) O Maghet, V Vrucht is ghebenedijdt. V neyghen voor ons in den throon, Vermach meer als de Moeder schoon Van Salomon des Coninghs Soon, Dies zijn wy meer verblijdt. Princesse wijs En spieghel aller Maeghden, Lof, eer, en prijs Mijn ziel u gheven moet, Als 'tParadijs Schoon, ghy daer Godt behaeghden, Der zielen spijs Ghy ons vercrijghen doet, Is al te cleyn na t'goet, Dat my door u veel is gheschiedt, Dus mocht ick u lof swijghen niet, Maer loof u met Lof-sangh en Liedt, En roep nu weest ghegroet. 