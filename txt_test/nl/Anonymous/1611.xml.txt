 CLaes molenaer en zijn minneken Si saten te samen al inden wijn Van minnen wast dat si spraken Och heyle wel lieue heyle mijn die valsche tonghen die wroeghen mi Ick sorghe si sullen mi dooden Een corte wijle en was daer niet lanck daer werden boden om claes molenaer gesant Dat hi voor die heeren soude comen Als claes molenaer voor die heren quam Die heeren ghinghen in rade staen Hoe wee was hem te moede Claes molenaer een sake die wi v vraghen Die bonte cleederen die ghi draghet Moechdijse wel draghen met eeren. Dese bonte cleyderen die ick draghe die gaf mi een so schoonen maghet Si salder mi wel gheuen meere Si gauen hem penninghen in zijn hant Claes molenaer ghi moet gaen rumen tlant Bruynswijck moet ghi nv laten Adieu Bruynswijck adieu mijn lant Adieu mijns herten een vergulden pant | Ick come daer noch tauont slapen Die valsche tonghe verhoorden dat si volchden claes molenaer tot op sinen stap Ende brochten hem tsauonts geuangen. Als hi te Bruynswijck binnen quam hoe weenden die vrouwen hoe loegen de mans Hoe wee was hem te moede Mer weet ghi wat claes molenaer sprac als hi daer voor die heeren tradt Met sinen lachenden monde Heer schoutert ghi hebt drie dochterkijn Ghi meynt datse alle drie maechden zijn Mer lacen si en zijn gheen van allen Die eene dat is mijn minnekin die ander draecht van mi een kindekijn Ende bi die derde hebbe ic geslapen Heer schoutert en treckes v niet an Hi spreect als een verwesen man Hi en weet niet wat hi clappet Mer weet ghi wat claes molenaer sprac Als hi al op die leeder tradt Met sinen verbonden ooghen. In alle Bruyningen en staet niet een huys Daer en gaet een ionge Claes molenaer wt Oft een vrou molenarinne Claes molenaer nv laet v clappen staen. En dede v clappen ghi wares ontgaen Mer nv moet ghi ymmers hangen. 