 GHy s'Heeren knechten dient hem wel Een yeder Looft syn Name snel, Ghy Knecht' int Huys des Heeren, Ghy die dient in den Hoven reyn, Des Tempels onses Gods alleyn, Sulcx willich doet en geeren. Loofft hem, want Vrendlijck is de Heer, Loofft synen Naeme altijdt meer, Die Lieff'lijck is Al omme. Israel ende Jacob goet, Heeft hy vercooren, end Behoedt Tot synen Eyghendomme. Ick weet dat groot is Godt de Heer Jae, boven alle Goden Veer' Al wat Godt wil end Lustet, Doet hy in HEmel end Aertrijck, In Zee en Diepten Insghelijck, De Wolcken hy Toerustet, Laets' Op gaen van der Aerden Endt, Hy Blicxem maeckt, en Reghen sendt, Windt wt heymlijcke steeden, Hy heeft oock met syn Macht vermoort In Egypten all' Eerst Gheboort', Van Menschen ende Veede. Hy Wonder in Egypten deed', Aen Pharo end syn Knechten meed', Veel Volcken bracht hy omme, Haer Coninghen van grooter Macht, Hy Doode ende Omme bracht, Int Landt Al om en tomme, Der Amoriter Coninck fel, Sihon end Og te Basan snel, End oock die Coninckrijcken In Canaan van grooter Eer, Vernielde ende bracht ter Neer, De HEERE All' ghelijcke. Hy gaff haer Landt ten Erve heel, Syn Volck die Kindren Israel. Dijn Naem duert Eewich HEERE, De Heer syn Volck sal Rechen fijn, End syne Knechten alle zijn Ghenaedich Immermeere. Der Heyden Goden syn ghebout Al tsaem van silver ende gout, Ghemaeckt van Menschen Handen, Sy hebben Monden, spreken nicht, End Ooghen, maer gants gheen gesicht, Sy blijven all' te schanden. Sy hebben Ooren, hooren niet, Gheen Azem oock tot ghener Tijdt En is in haren Monde. Die sulcke maecken, syn All' gaer Als die op sulcke Hopen daer, End gaen daer meed' te gronde. Maer Isr'els Huys end Aaroon, End Levi den HEER Loven schoon, Syn Loff werdt hooch verheven, Wt Zyon sy gheloofft de HEER, Die te Jerus'lem woont met Eer, Den HEER men Loff moet geven. 