 UErblijt nv alle ionck ende oudt Wilt danckbaer wesen Want die oude wet als winter cout Is nv verdreuen Al door den Mey vol ruecken soet Die ons belooft was door den Propheten Uan den Uader bouen En tlant veruult met zijnder duecht Ende oock verhuecht//dus wilt hem louen. Wy laghen al in duysternisse fel Door Adams bestieren Maer den Mey met sinen ruecken wel Brocht ons wt sdoots duwieren Sonde Duyuel ende doot Heeft Cristus verwonnen als Mey aent cruyce bloot Uoor zijn wtuercoren Op dat wy menschen in dit dal En souden al//niet zijn verloren. Den lustelijcken Mey Christus playsant Wilt elck versinnen Die wt liefden heeft vaylliant Ghebloeyt wt minnen Aen thout des cruys bloot ende naect Heeft hy ghehanghen bloedich mismaeckt Met sinen wonden En afghewasschen suyuer en claer Met zijn bloet dierbaer//ons onreijn sonden. Wt desen Mey veel vruchten groeyt Seer edel en diere Ende wt hem soet water vloeyt Compt al tot dees ryuiere Wie daer af drinckt met gheloof oprecht Uan dien sal vloeyen als schriftuer secht Leuende water reene Hy sal verblyden den eewighen tijt Ende zijt beurijt//van alle gheweene. Dus blijft ghy vercoren dierkens reijn Aen desen Mey ghenadich En vreest gheen wilde dieren vileijn Wt den wilden bosch moordadich Al comen si stout en wiltse niet ontsien Christus den Mey die sal ons wel beurien Wilt hem aencleuen Die croone van glorie fijn Sal uwe zijn//int eewich leuen. Prince desen Mey int herte prent Die neder quam ghesoncken Wt zijn glorie als Mey present En wt liefden ons gheschoncken Sijn bitter Passie bloet ende sweet Die hy ootmoedich als een lammeken leet Wilt desen dranck nv drincken Met een heylich gheloof ghy sult met virtuyt Als Christus bruyt//gelorieus blincken. 