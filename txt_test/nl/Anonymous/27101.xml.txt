 Hollant, Zeelant, wilt ghy u nu bekeeren, Doet Brabant ter eeren, den Coninck onderstant, So meucht ghy al tsamen met vreuchden leven, Pardoen is u gegeven, vanden Gouverneur vaeliant. Papisten wy en vraghen niet naer u Pardoenen crachtich, Wy ghelooven in God Almachtich, die alle dinck regeert, Die geeft ons Pardoen van ons boose gedachte O ghy Cains geslachte, peyst oock op God den Heer. O Geusen waerom blijft ghi dus vreemt van sinnen Wilt ghy noch niet beminnen, onsen paus den Aertschen Godt, Die geeft u Absolucy buyten ende binnen, My dunct aen u beginnen, ghy hout met hem den spot. Die Absolucy, die hy ons soude gheven Hebben sy wel beseven, te Zutphen int openbaer, Te Naerden en te Haerlem, wat hebt gy daer bedreven Wy hebbent al beschreven, in Brieven voorwaer. Geusen onsen Gouverneur en is hier niet gecomen Wy moghent ons wel romen, dan om te maken vree: Daerom heeft hy Brieven van Spaengien mede ghenomen Tot zijnder vromen, geloofter geen ter stee. Valsche Papisten, wy sullen u niet ghelooven, Ghelijck die Mooren, dickmael hebben ghedaen: Alsulcke schelmerye leyt ghy haer oock te vooren, Dus waren sy bedroghen, en jammerlick verraen. O Geusen laet ons wesen in pays en vrede Sonder begeven maken vast accoort Dat elck in zijn gheloof mach leven ter stede Het wert al vergeven, also dat oock behoort. O Ghy Papisten, gelijck ghy deedt hier beneven Te Parijs binnen der Steden, hielt ghy niet vast accoort Den ongebooren benaemt ghy daer het leven, En hebt bedreven, sulcken wreeden moort. Hoe dat wijt backen, wy en connense niet bepraten, Sy willen haer Geusen niet laten, sy geven ons gheen gehoor: Dat zijt oock deden ten soude haer niet baten: Haer leven souden sy laten, dat weten sy te voor. Oorlof ghy Princen en Heeren, wilt u vant Pardoen keeren, Houdt u aent Woordt des Heeren,, wilt haer ghelooven niet: Al willen sy ons vermeeren,, en met woorden verveeren, Si mogen ons niet deeren'. God helpt ons uut verdriet. 