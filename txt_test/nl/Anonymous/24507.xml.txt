 Myt vrouden laet ons begynnen toe lauen een joncfrouwe fyn god lae ons dat volbrengen Maria is die ic meyne van gade is sy wtuercaren in hoer soe wolde hy rusten hi wart van hoer gebaren in hoer soe wolde hi rusten hi wart van oer gebaren Ick en kan sy niet volprysen noch lauen in geenre tyt sy gaet alle joncfrouwen bauen in hemel ende in eertryke Ick gruete di O edel joncfrouwe fyn bauen alle die gene die leuen sydi inder herten myn bauen al die gene die leuen sydi inder herten myn Myt recht mach ic di lauen du edelle peerle fyn voel blenckender dan die sternen claere dander sonnen schyn sy is die lichte dageraet mit hoeren claren aenschyn voer allen joncfrouwen wil ic se lauen Want sy hem allen bauen gaet voer allen joncfrouwen wil ic se lauen Onder allen creatueren en vyndic hoers gelic en geen hoer ogekyns lichten claere dan die carbunkel steen sy is dat clare mergenroet altoes wil ic sy eren gestedelick totter doet altoes wil ic sy eren gestedelick totter doet Tot hoer wil ic my keren ende nvmmermeer aflaen sy licht mi inder herten maria walgedaen al myn hape set ic in hoer Och mocht ic se scouwen geen dynck en coer ic daer voer Och mocht ic se scouwen geen dynck en coer ic daer voer Maria schone joncfrouwe du edelle peerle fyn wilt my genaede verueruen van al die sunden myn gy syt daer alle myn troest aen steet tot uwen steden dienst wil ic altyt syn bereyt tot uwen steden dienst wil ic altyt syn bereyt Och wtuercaren bloeme du edel roesken roet wilt mi toe troes coemen totten lesten in mynre doet gyf my een salich steruen wilt my genade verweruen als ic scheyden sal van eertryke wilt my genade verweruen als ic scheyden sal van eertryke 