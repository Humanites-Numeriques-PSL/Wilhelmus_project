 SY hebben dickwils my Benouwt, Van mijnder Jonckheyt seer gedrout, So sond' Israel saghen, Sy hebben dickwils my benout, Van Jongs aff met veel Plaghen. Doch hebben sy niet moghen daer Verwinnen my met Plaghen swaer. Die Ploegers my so booghen, En Ploegend' op mijn Rugghe daer, Haer Vooren langhe tooghen. De HEEre heeft gerecht alleen Die Godloos' stricken aff ghesneen, Het moet werden t'schanden Op Aerd', te Rugghe keeren heen Oock al Zyons Vyanden. Och dat sy als Gras moeten zijn, Twelck Dorret van der Sonnen schijn Eer datment coemt Aff plucken, Des Maeyers Handt niet vullet fijn, Al gaet hy daer nae bucken. Oock can der Gharven binder niet Syn schoot daer meed' ghevullen yet, En die voor by gaen mede, En spreken daer tot haer doch niet Godt geeff u synen Vrede. Sy wenschen haer oock niet daer by Des HEEren Segen met u sy, Wy seeg'nen u te samen. In s'HEEren Naem, die ons verbly Door JEsum Christum Amen. 