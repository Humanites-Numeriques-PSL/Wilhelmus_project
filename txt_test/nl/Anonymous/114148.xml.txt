 LEght af u vreucht, En staeckt geneucht, Midts dat ons heden is benomen Een waerde blom Die wellekom Sal wesen daer zy nu sal komen, Die oock haer aenghename Geest Ons hier een vreuchde is geweest. Ach! 't was te vroegh Dat men haer droegh Soo haest van hier in't duyster aerde, En liet in rouw Een droeve Vrouw, Die 't aenghename beelt eerst baerde, Ia die oock was haer vaders vreught, En Broeders streckte tot geneught. Ha Isabel V Geest is wel Van God getogen, hier nae boven Dan tijt noch stont Sal uyt ons mont, V deughden zijn, maer stadigh loven En altijt dencken soete Maeght, Wat lof en eer ghy mede draeght. 