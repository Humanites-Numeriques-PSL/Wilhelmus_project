 TReedt aen ghy Cristenen wie ghy zijt Bereert v ten strijde tis meer dan tijt Den dach is nv ghecomen Dat ghy Christum belijden moet Sijn woort dat sal v vromen. Ghy hebbet eenen Hooptman goet Iesum Cristum dat edel bloet Willet vrylijck met hem waghen Want alle die onder zijn vendelijn zijn En laet hy niet verslaghen. Trect aen tgheloouich tuyc metter spoet En den creest der salicheyt voor eenen hoet Ende willet vromelyck strijden Al met dat sweert zijns Godlijcx woorts Dat aen beyden zijden moet snijden. Ghy en hebt te strijden teghen vlees noch bloet Maer tegen de Princen der werelt vermoet Die Gods woort willen verdoouen Die wederstaet altijt met Gods woorden soet Met vastelijck te gheloouen Belijdt Cristum met blyden moet Al zijnse rasende ende verwoet Als si na v ghelooue vraghen Oft Cristum alleene v salicheyt is Spreeckt ia, tsal den Uader behaghen. Al sidy slecht en ongheleert Om Cristum te belyden vint v bereet Wilt niet dencken wat ghy sult spreken Hy salt v ingheuen duer sinen gheest Een woort en sal v niet ghebreken Uerwerpt haer leere en valsche waen En doet hun met Gods woort vermaen Dat wy alle salich moeten worden Wt ghenaden sonder de wercken des wets Duer Cristus alleen die de persse heeft getorden. En vreest niet si en hebben gheen macht Al zijn si groot voor de weerelt gheacht Sy en connen v niet verdommen Want si sullen zijn den hoy ghelijck Als den dach des Heeren sal comen. Staet vast op dwoort des Uaders goet Om te strijden teghen Antecrist bloet Wilt in v slachoorden torden En strijt als een vroom Campioen Beschaempt soo sullense worden. Wat sal hun baten haer hootmoet groot Die v hebben ghebracht ter doot Als si sullen moeten hooren Gaet ghy vermaledide int helsche exploot En besidt mijns Uaders eewighen thoren. Siet de stercke beloften aen Die v Godt den Uader heeft ghedaen Op zijn woorden willet mercken Al sidy cranck al na den vlees omuaen Met sinen gheest sal hy v stercken. Als ghy om campen zijt int velt Ghedenct dees woorden en smaect si wel Die Christus spreect tot uwer baten Al verliet een moeder tkint haer lichaems Soo en sal ick niet verlaten. Hoort wat Christus belouet daer Die my belijdt int openbaer Uoor die menschen quaet van daden Die sal ick oock belyden claer Uoor mijnen Uader vol ghenaden. Noch spreect Cristus des woorden daer Die zijn siele wilt winnen verliese claer En wilt suchten noch beuen Diese om mijnent wil verliest voorwaer Die salse vinden int eewich leuen. Als Cristus sal spreken int openbaer Compt ghy ghebenedijde volcht my naer Ghy die by mijn woort zijt bleuen My ghepijst, ghedeckt, en ghelaeft eenpaer Compt besidt dat rijcke tis v ghegeuen Daer staen noch gheschreuen des woorden reyn Die Cristus spreect tuwen troost certeyn Wilt dese woorden wel sommen En vreest niet ghy hoopken al zidy cleyn Die weerelt heb ick verwonnen. Niet alleene des weerelts ghewelt En heeft hy verwonnen verstaet dit wel Ende al om ons ghenesen Maer Duyuel, Sonde, Doot, ende Hel Dus laet ons vrolijck wesen. Dus danckt Christum alle ghelijck Dat hy ons ghemaect heeft van arm rijck En als ghy wilt versamen Dat doet tot zijnen lof prijs ende eer En singhet van herten, Amen. 