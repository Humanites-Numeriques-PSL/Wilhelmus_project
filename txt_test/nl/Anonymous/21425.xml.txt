 GOds liefde is ons gheopenbaert En heeft ons willen ontfermen Gods woort is nv te recht verclaert Ende ghepreect den ermen Tis ons een blijde nieumare Uerblijt v alle die droeuich zijt Ouer alle die werelt wijt Met desen nieuwen iare. Uerblijt v alle Gods wtuercoren Heden in desen tijen Die anderweruen zijt herboren En dat door Christus lijen Sijnen gheest maect ons openbare Hoe dat wy waren vermaledijt Maer Christus heeft ons weer beurijt Nv en tot allen iare. Heft op v herten alle ghemeyn En wilt v verblijen met sanghen Wy worden salich al door dat greyn Dat Maria heeft ontfanghen En weest in gheenen vare So haer de Enghel heeft ghebrieft Ende God den Uader heeft belieft Met desen niewen iare. Inde seste maent verstaet Was Gabriel ghesonnen Noyt en gheschieder meerder daet Noch en sal zijn begonnen Tot eender maghet clare Die Maria was ghenaemt Tis God die alle eere betaemt Met desen niewen iare. In Bethlehem so was hy gheboren Na dat die Propheten belijen Ueel menschen die sullen hem verstoren En teghen zijn woorden strijen En vallen in sonden swaren Tis ons door menschen leere ghecomen Die hebben ons zijn woort benomen Al ouer vele iaren. Wat sal tcaf by tcoren doen Als Esaias heeft ghesproken En wilt Gods woort alleen beuroen Ten mach niet zijn ghebroken Het coemt wter Godlicker aren Hemel en eerde sal vergaen Maer Gods woort sal blijuen staen Nv en tot allen Iaren. 