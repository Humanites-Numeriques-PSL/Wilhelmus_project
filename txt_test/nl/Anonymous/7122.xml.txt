 Met vreuchden willen wij singen. Ende louen die Triniteyt Dat hij ons wilt brengen Ter eewiger salicheijt, Die eewelijck sal dueren Eewelijck sonder verganck Och mocht ons dat gebeuren Och eewelijck es soo lanck. Leefden wij naer Godts geboden Alsoo wij leuen souden Ende dienden altoos Gode Ende onser lieuer vrouwen. Ende lieten ouerlijden, Die werelt in haer verganck, Soo souden wij hier nae verblyden, Och eewelijck es soo lanck. Die blydtscap es sonder eynde Hier bouen in hemelrijck Die wij daer sullen vinden Sij en heeft geen gelijck Dat is dat Goddelijck wesen Het schinckt ons goeden dranck Alsoo wij hooren lesen, Och eewelijck es soo lanck. Die Engelen van hier bouen Sij maken groote chier Laet ons hem allen louen, Het gelt ons euen dier, Soo mogen wij verblijden Ende singen den Ingelen sanck, Tot eewelijcke tyden, Och eewelijck es soo lanck. Die heylighen alle gadere Sij maken groote feest Sij louen Godt den vadere Den Sone, den heylighen Gheest Als wij die sonden laten Sij wetens ons grooten danck Sij verblijden hen bouen maren, Och eewelijck es soo lanck. Maria die moeder ons Heeren Sij es van ons verblijt Wanneer wij ons bekeeren In desen ellendighen tijt Maria maghet reyne O edel wijngaert ranck Bidt voor ons alle ghemeyne, Och eewelijck es soo lanck. Nv laet ons dienen Gode Dat rade ick ionck ende out Ende houden sijn gheboden Ende bidden menich fout Dat hij ons wil beschermen Al vander hellen stanck Ende van dat eewich kermen Och eewelijck es soo lanck. 