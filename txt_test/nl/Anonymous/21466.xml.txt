 HOort al te samen int ghemeene Ionck en oudt, arm en rijck Die in benautheyt en in weene Light gheuallen van den dijck Wilt niet verslaghen, laet staen v claghen Ghy sult noch rijsen alle ghelijck. Al is beroyt den ambachts man En den huysbuyck int verdriet Der fortuynen radt wel drayen can Wilt daerom verslaghen niet Wt onsen ghetrure, in corter vre Sullen wy noch comen siet. Pouer die is wt ghelaten Gheluyt der armoeden verre men hoort Uerdriet en benautheyt in allen straten Maken tvolck alomme verstoort Maer wilt niet wanhopen, Gods gracie staet open Bidt den Heere al om confoort. Den arbeyt die claecht nv seere Ouer het ghelt zijn liefste soet Maer int ghebruycken tzijnder oneere Onnuttelick hijt verdoet Ons eyghen sonden, zijn die ons wonden Diet te rechte wel beuroet Ghewelt ende hooueerdie Brootdroncken weelde zijn bekent Ouerdaet aen elcke sie Regieren den tijt present Dies men hoort suchten, in alle ghehuchten Ouer des wreeden tijts torment. Practijcke ende woecker tsamen Domineren met dat ghelt Al soudt arbeyt bat betamen Sy houwense al met ghewelt Hy moet gedooghen, met weenenden ooghen Door den tijt wort hy ghequelt. Den toecomenden tijt met druck en pijne Dreycht ons met benautheyt fel Onser quaetheyts discipline Dies wy moghen suchten wel Die leste iaren, hem openbaren En wilt niet gheloouen el. Prince alle minste en meeste Nemet in dancke wie ghy zijt Uan ons liefhebbers ionck van gheeste Laet doch varen alle verwijt Wilt schouwen queste, wy doen ons beste Ons factie is na den tijt. 