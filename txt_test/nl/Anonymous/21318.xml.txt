 DAt licht der werelt is opghestaen Ghy gheloouighe wilt v verblijden Duyuel helle en doot zijn hem onderdaen Hy vertroost zijn lekens saen Wilt nv vruecht ontfaen, die zijn in lijden. Uoor hem, voor hem die gheloouighe hier Is hy armoedich gheboren Hy heeft verwonnen dat Babels dier Door zijn Goddelick bestier Sijn vianden putertier, sal hy versmoren. Hy heeft die werelt also bemint Al en heeft zijt niet willen vaten Hy heeft ghesonden zijn eyghen kint Die duysternis ontrint Maer sy waren verblint, twoort hebben sy verlaten Ghy hoopken cleyn, weest niet versaecht Al wiltmen v veruolghen Want onsen God also behaecht Hy was voor v gheplaecht Uan de duysterheyt veriaecht, weest niet verbolgen. Onse ooghen sien nv ons salicheyt Wy met Symeon singhen Die hy zijn lekens heeft bereyt Daerom niet meer en schreyt Maer den Heer verbeyt, wilt na hem verlingen. Hy is der gheloouigher licht voorwaer Ghelijck daer staet gheschreuen Sijn woort heeft hy ons ghegheuen claer In dit vrolick salich iaer Soot blijct int openbaer, den viant verdreuen. Sijn bermherticheyt bouen al vloeyt Seer rijck is zijn ghenade Door groote liefde heeft hy ons ghegoeyt Die laghen in sonden verfoeyt Heeft ons bespoeyt seer wijs van rade. Wt ghenaden ghy salich gheworden zijt Het is alleen Gods gaue Dus ghy gheloouighe zijt verblijt Die waert van Christus wijt Sijt nv beurijt, niet meer der sonden slaue. Dus zijn wy met Christo leuendich gestelt Al in een shemels wesen In ons verdreuen des viants ghewelt Tgheset des wets gheuelt Die waren met tvleesch gequelt, heeft hy ghenesen. Ghy Princelicke broeders reyn Wilt Goddelicke liefde draghen Tis den bant der volcomenheyt pleyn Hoort alle groot en cleyn So suldy ghy certeyn, den Heere behaghen. 