 Vriendinne wilt aenschouwen, Ghelijck alst wel betaemt, ‘t Exempel van die vrouwen, Die heylich syn ghenaemt, Die vrouwen die haer hope net Hebben geset // op Godt, wiens wet, Sy hielden suyver en onbesmet. En wilt u niet vercieren Met kostelick gewaet, Maer met stille manieren, En inwendich cieraet, Met eenen geest van moede sacht, Vol van aendacht // want sulcke dracht Is kostelick voor Godt gheacht. Wilt onderdanich blycken V man, in groot en kleyn, Op dat ghy meucht ghelijcken Sara, die Vrouwe reyn, Die haren man bewees die eer, Sy boogh daer neer // en noemd’ hem Heer, Haer voorbeelt sy u tot een leer. Het stout eyghen verkiesen Van Vasthi Coningin, Dat dede haer verliesen Des Conincx hert en sin, Maer die ootmoet // van Esther soet, Dwanck zijn gemoet // tot alle goet, Wanneer sy voor hem viel te voet. Abigael sal u leeren Met wijsheyt en verstant, Alles ten besten keeren, Door een beleefde handt, David van zijn voornemen stont, En Nabals gront // die wert gewont, Al door der vrouwen wijse vont. Door sulcken middel connen Sy die gelooven niet, In ‘t herte zijn ghewonnen, ‘t Welck sonder ‘t woort gheschiet, Als sy aensien u wandelingh, So sonderlingh // in alle dingh, Suyver, ootmoedich, en geringh. V huys moet ghy bewaren In alle zedicheyt, Maer ‘t herte niet beswaren Met veel sorchvuldicheyt, Als die becommerde Martha, Maer slaet wel ga // en volghet na Dat stille wesen van Maria. Dat schalcke ongheloove, Dat can onder den schijn, Van neerstichett verdooven Der zielen medecijn, Verscheyden lusten hier en daer Verstellen haer // als of het maer Alleen om pure nootdruft waer. Vertoonen haer de saken, Dat ghy gheen deurganck siet, Denckt: Godt die salt wel maken, Al sien ick het nu niet, Verbeyt gheduldich op den tijt, Swijght ende lijdt // ghy wert bevrijt Van ‘s herten quellingh ende strijt. Want u Hemelsche Vader, Die alle dinck aenschout, Die is u al veel nader, Als ghy wel toe vertrout, In u ghebeden hem voorstelt, Het geen u quelt // druckt of ontstelt, Door hem sult ghy behouden ‘t velt. 