 Gespannen de boog en gepunt zij de pijl! Thans nadert de strijd ook Uw woning. Hebt Uw geld en Uw goed en Uw leven veil Voor Uw land en Uw volk. De bekroning Van alles wat g'eens voor Uw Vaderland deed Krijgt ge straks in de dankbare blijheid Die de balsem zal zijn voor 't onpeilbare leed, Dat wij droegen om Nederlands vrijheid. Neemt pijl en neemt boog en houdt U bereid, Nu slaat dan de groote stonde. De vrijheid verdient slechts, wie er voor strijdt, Op, op voor de laatste ronde, Gewet thans het zwaard en zijn scherpte beproefd Voor gij er Uw strijd mee gaat strijden. 't Is Uw land, dat Uw hart en Uw handen behoeft Om Uw kinderen den weg te bereiden. Weet dat gij het hoogste veroveren moet: De vrijheid, die op deze aarde Slechts verkregen wordt door het offren van bloed Dat de keur is der zuivere waarde. Neemt op dan Uw zwaard en weest onversaagd, Verbijt straks de smart om Uw wonde, Geeft ook Uw léven, als Holland dit vraagt. Op, op voor de laatste ronde! Maar voordat gij U naar Uw vijanden spoedt, Bidt tot God dat wanneer gij zult strijden, Gij beseffen blijft, dat slechts een zuiver gemoed Tot een vleklooze zege zal leiden, Ook nu mag alleen het goede gewild, Geen kwaad leide U straks tot berouwen, Gaat zóó in den strijd - desnoods zonder schild, Maar altoos met Godes betrouwen. Gordt U aan tot den strijd, maar knielt eerst voor God, Weest dapper - lafheid is zonde. Legt in Zijn Handen Uw menschelijk lot. Op, op voor de laatste ronde! 