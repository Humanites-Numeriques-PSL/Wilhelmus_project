 LOeft den vader hier in dit leuen Synen sone ghebenedijt Die hy ons heeft ghegheuen Wy moghen wel zijn verblijt Wy waren door Adam verloren Al weerdich thelsche gloet Maer Christus is ons gheboren Hy verworf ons deewich goet Want hy de sonde wech doet. Adam heeft de sonden ghedraghen Den vader daer voor voldaen Uoor ons is hy gheslaghen Naer Esaias vermaen Sijn lichaem is ghebroken En storte voor ons zijn bloet In hem so is beloken Des vaders oeuelen moet Want hy de sonde wech doet De ghesonde niet en behoeuen Der sielen medecijn Die in haer misdaet bedroeuen Dien ghiet hy olie en wijn In haer stinckende wonden Door zijn bermherticheyt soet Als Samaritaen ghesonden Uoor ons sondich ghebroet Want hy de sonde wech doet Doot helle is verslonden Uan Christus alleen dats waer Den duyuel heeft hy ghebonden Glorieus verrees hy klaer. De Prophecien doen veruulden Wie anders leert raest oft woet Hy nam op hem ons schulden Sijn gracie ouervloet Want hy de sonden wech doet. Alle menschen zijn logenachtich Dus houdt v aen Christum alleen Hy is svaders woort warachtich En betrout op anders gheen So wie v tot anderen wijsen En stelter niet eenen voet Daer en kan gheen salicheyt rijsen Dan Christum dien loeft en groet Want hy de sonde wech doet Wat sullen wy de Prince schincken Uoor al zijn bitter leet Ons beste wercken voor God blincken Als een maentsieck vrouwen kleedt Onnut en kan niet stelpen Ter salicheyt weest des vroet Maer Christus is reedt om helpen Ghelooft hem ghy krijcht voorspoet Dat hy de sonde wech doet. Schinckt hem een suyuer ootmoedich herte Met een vast ghelooue recht Want hy droech ons smerte En was onser alder knecht Dus wilt hem wt liefden vreesen Deylt den behoeuenden van v goet Helpt altijts weduwen en weesen Draecht voorts op Christum moet Dat hy de sonde wech doet. 