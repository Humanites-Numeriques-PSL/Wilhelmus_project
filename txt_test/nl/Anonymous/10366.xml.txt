 Granida Princesse, waer toe brand u 't minne Erfgenaem van Persens kroon en staf, Hoe een Herderesse, waer heen verliefd' sinne, Wijckt gedacht, vliet verre van mijn af, Sal ic myn kroon verruylen voor een hoedt, En smeecken die, die m' vallen moet te voet. Doch de uytmuntentheden die mijn ziel bekooren, Sijn vol gloor, en ongemeen van stof, Dus ick min met reden hem die schijnt ghebooren, Niet voor 't velt, maer voor een Conincx hof, Wijckt reden wijckt en stelt u aen een sy, Want ghy mijn minne hout voor een raserny, Pronck van Harders bende, d'eelst van d'knaepjens, Dayfilo die een Princesse hiel, Doet tot uwaerts wenden, En acht meer die schaepjens dan ghebiet, Of die een Schepter hiel, Want rijck der Goon of sonnens helle klaer, V waerdigheyt werpt haer waerdy waer, Als ick moed van jaghen, verdwaelt van d'Edelinghen By u quam, ghy laefde mijnen dorst, Schiep ick sulck behaghen in u, dat ghy ginght dwinghen Tot u mijn op-geraeckte borst, Want inde plaets ghy liefde 't inghewant, Staeckt ghy mijn ziel gheheel in lichte brandt. Vaert wel Persens Coningh, Granied gaet u verlaten En verkiest het wit ghevleckte vee Voor een mermer woningh, want die kan haer niet baten, Maer die gheen die haer dees wonder dee, Moet zijn de Arts van haer ghepynde siel, Dat 's d'effels die 't maeghdelijcke oogh beviel. 