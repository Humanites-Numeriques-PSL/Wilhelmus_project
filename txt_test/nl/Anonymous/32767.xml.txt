 HEer Iesus heeft een hofken daer schoon bloemmen staen, Daerin soo wil ick plucken gaen, t' is wel ghedaen. Men hoort daer niet dan Enghelen sanck, En Herpen ghespel Trompetten en Claretten, en die Veelkens alsoo wel. Die Lelikens die ick daer sach, zijn Suyverheydt, Die soete Violetten, zijn Oodtmoedicheydt. Men hoort daer niet dan Enghelen sanck, en Herpen ghespel. Trompetten en Claretten, en die Veelkens alsoo wel. De schoon purper' Roose was de Lijdtsaemheydt. De schoone vergulde Goudeblom, Ghehoorsaemheydt. Men hoort daer niet dan Enghelen sanck, en Herpen ghespe. Trompetten en Claretten, en die Veelkens alsoo wel. Noch wasser een die boven al spanden de croon. De Croon Imperiale 't was de Liefde schoon, Men hoort daer niet dan Enghelen sanck, en Herpen ghespel. Trompetten en Claretten, en die Veelkens alsoo wel. Maer d' alderschoonste beste blom al in dat hof, Dat was den Heere Iesus soet, dus zy hem lof. Men hoort daer niet dan Enghelen sanck, en Herpen ghespel. Trompetten en Claretten, en die Veelkens alsoo wel. Och Iesus al mijn goet, en al mijn salichheyt Maect van mijn hert u hoveken, het is bereydt: Men hoort daer niet dan Enghelen sanck, en Herpen ghespel. Trompetten en Claretten, en die Veelkens alsoo wel. 