 O Jhesu schoon, Godt van Persoon, Een Roose sonder doren: Ghy hebt met macht, ons wederbracht, Dat langhe was verloren: Doer dijnen raet, Godt Vader laet, Dijn toecompste voorspreken, Op dat niet sy te wreken: Mijn sondich quaet, ghy geeft ons baet, Gheen troost en steect, daer ghy gebreect, Om ghenaede te weruen: Die u niet heeft, die hulpe gheeft, Die moet eewichlijck steruen. O Christe milt, ghy hebt ghestilt, Der Vaderen verlanghen: Die Jaer en dach, deden gheclach, In duysterheyt gheuanghen: En riepen o Godt, opent dit slot, En schuert des Hemels poorten, En seynt Christum vol confoorten. Den Mesciam, die ons afnam, Die smert en pijn, dat ick door dijn, Heylich bloet verstercke. O Godt seer groot, ghy vrijt wt noot, Door dijner ghenaeden wercke. O Jhesu reyn, ghy zijt alleyn, Der Sondaren troost op eerden: Des heeft u fier, sVaders wil hier, Ghesonden, om mensch te weerden. Tot salicheyt, sult ghy bereyt, Ten laetsten daghe gheuen, Die gheloouen teewich leuen. O weerde vrucht, al mijn toeulucht, Heb ick tot dy, want ghy hebt my, Teewich leuen verworuen. Op u hoep ick, heel vastelick, Ghy zijt voor my ghestoruen. O Christe groot, een Roose root, Schoone aen allen eynden: Van herten ghy, wt smerten vry, Doet ghy my tot dy weynden: Sonder u woort, mijn Siel lijt moort, Door die valsche Propheten, Die my willen opeten: Menigherley, Ketters gheschrey, Dichtet mijn werck, hier in dit perck, Om u ghenaede tontuanghen. Laet my niet meer, o lieue Heer, Aen valsche Propheten hanghen. O Jhesu fijn, dijn woort gheeft schijn, En blinckt als een Dyamant: Een licht salt zijn, den armen dijn, In duysterheyt hier gheplant: O Christe weert, dit licht begheert, Mijn herte in allen val, Dat ick niet dole al, Dijn troostich woort, is mijn confoort, Als nu wort snel, verscheyden wel, Siele, ende Lijf. O Heere ghy, zijt my dan by, Helpt my, in dit bedrijf. 