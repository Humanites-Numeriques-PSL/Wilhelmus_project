 GHy Batavischer helden, Die u oyt manlick stelden, Als Crijchsluyden te velden, Om t'Vaderlandt te vrijden, Acht niet die u beschelden, T'onrecht als den rebelden, V lof sal ick vermelden, Die ghy verdient int strijden, Teghen die als vyandt, Met ghewapender handt, Gheheel soecken tot schandt, Te brenghen t'Vaderlandt En te Tyraniseeren, Na haer wil en begheeren, Ouer vrouwen en Heeren, In t'dwinghen van t'ghemoet na haer verstandt, En in plaets van vermeeren, En onderhoudingh sweeren, S'landts wetten te verneeren, Op dat daer in haer moetwil werd' gheplant. Al hadden de Romeynen, Eertijts vroom' Capiteynen, Daer wynich Oorloghs-greynen, By zijn te verghelijcken, Wie can meerder vercleynen, Ons Helden in ons pleynen, Wiens lof niet om verreynen, Vermaert is in veel Rijcken, Van ander Landen veer, Dient men hier door begheer, Dat haer ons Crijghs gheweer, Sou strecken tot een Leer, Ia selfs onse Vyanden, Leeren noch t'haerder schanden, In Cruyghs-daet door ons handen, So dat hy oock ons Helden geuen eer, En die in haren Landen, Prijsen als den vaillianden, Canmen oock voor verstanden, Haer eenigh lof, eer en prijs gheuen meer? Dit Lof by haer vercregen, Streckt in so verre weghen, Dat den geen die haer plegen, In Crijghs-daet te verachten, Tot haer nu zyn genegen, Oock lof en eer toe dregen, En als sy zijn verlegen, De Bataviersche machten, Tot haer hulp soecken aen, Om haer recht voor te staen, t'Welck sy niet af en slaen, Maer seer gaerne aen gaen, Door die na recht en reden, Nabuyr-Landen en Steden, Voor uyt-heemsche wreetheden, d'Een met danders bescherming is belaen, Och of sy also deden, Die langh overlast leden, Souden leuen in vreden, En dit bloedich Oorlogh weer haest gedaen, Bouen dese Armeyen, Die sy dickmaels bereyen, Om andere Contreyen, Voor overval te stercken, Sietmen haer niet langh beyen, (Alst past) om te bescheyen, Noch een Heyr, t'welck sy leyen, So wijslick in haer percken, Dat haer Vyant verwoet, In haer Landen en Goet, Niet veel afbrecken doet, Maer loflijck wert behoet, En Godt door zijn genaden, Haer so sterckt in haer daden, Om de Vyant te schaden, Dat haer Oorloghs-ghewelt dickwils doet boet, Oock met voorsichtigh raden, Op haer Vyant so laden, Dat haer dick in veel graden, Veel loflijcke Victorien ontmoet. Princelicke Batavieren, Door dit loflick bestieren Sietmen in veel manieren, V Triumpheren heerlijck, So tot t'ghemoedts vercieren, Als in u Wets papieren, Dat u vyansche gieren, Die niet beheerschen deerlick, Boven dit ghy oock zijt, Als ghy coemt uyt den strijt, Victorieus, altijt Met herten seer verblijt, Van u ghemeent ontfanghen, Met Triumphlick verlanghen, En meer loflicke sanghen, Tot uwer eer en der vyanden spijt, Oock met zuerijghe ganghen, Ghestelt sonder verstranghen, Daert int lest aen moet hanghen, In t'ghedachts boeck tot u eewich jolijt. 