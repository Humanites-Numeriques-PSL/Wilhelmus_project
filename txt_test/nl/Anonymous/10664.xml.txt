 LAest mael met soo blijde sinnen Quam ick door dat groene wout Daer vant ick Venus die Goddinne Met haer gheselschap menichfout, Elck bracht daer vreuchden voort, En songhen met een soet accoort Comt ghy ghesellekens coene Speelt met v schoon Lief in't groene, Maeckt jolijt, tot nijders spijt Op deser tijdt, wie v benijt. Pallas en Diana schoone Saten daer mede in dit Rosier, Cupido sat al in die Throone Jupiter was dat hoochste bestier: Doen sanck daer een Basuyne claer En dat was ymmers waer, Comt ghy ghesellekens coene Speelt met v schoon Lief in't groene, Maeckt jolijt, tot elcker spijt Op desen tijdt, wie v benijt. Doen ginck Venus onverholen Lustich op hanghen eenen Crans Ghemaeckt van Roosen en Fiolen, Daer vergaderde eenen dans, Doen sanck daer eenen voys courtoys Met soo soeten claren voys, Comt ghy ghesellekens coene Speelt met v schoon Lief in't groene, Maeckt jolijt, tot elcker spijt Op desen tijdt, wie v benijt. Terwijlen dat wy aldus vrolijck songhen Vreuchde bedreven delicaet, Discoort quam daer wt ghespronghen Seer verrompelt ende quaet, Maer haer raet en wort niet gheacht, Want sy songhen met grooter macht, Comt ghy ghesellekens coene Speelt met v schoon Lief in't groene, Maeckt jolijt, tot elcker spijt Op desen tijdt, wie v benijt. Het waer hier also lustich blijven Sprack den edelen Prince jent Mocht ick nae mijn selfs gherijven Mijn Liefken spreken hier present, Terwijl ick was in dit ghepeys Song Cupido noch een reys, Comt ghy ghesellekens coene Speelt met v schoon Lief in't groene, Maeckt jolijt, tot elcker spijt Op desen tijdt, wie v benijt. 