 INden lustelicken mey den soeten tijt Als elck is int verblijden Sachmen Thantwerpen des seker zijt Twee Christenen waren in lijden Sy beleden haer salicheyt Die alleen aen Christum leyt Also ghy noch sult hooren Om Gods woort hebben sy haer lijf verloren. Den tweeden dach Meys wilt verstaen Openbaer so wert daer ghewesen Barrabas soude quijte gaen So wy van Christus lesen De schaepkens werden verwesen ter doot Om Christus woort so leden sy noot Sy en condens niet ontganghen Om dwoort des Heeren waren sy geuangen. Sy begheerden te weten haer misdaet Waer af sy vonnisse hadden ontfaen De Marckgraef sprack om gheen quaet Dan dat ghy teghen Skeysers mandaet hebt ghedaen Dies nemen wy getuygen ouer de schepen seuen Die vonnis ouer ons hebben ghegheuen Dat wy om gheen quaet en steruen Als wy Gods oordeel sullen verweruen. Tsanderdaechs tusschen vieren en vijuen Werden sy beyde vanden steen gheleyt Al na Tstadthuys om daer tontlijuen Beernaert heeft totten volcke gheseyt O broeders en verwondert v niet Al en heb ick gheen cruyce also ghy aensiet Ick draech een cruys al in mijn herte Om Christus wille lijdick gheerne smerte. Menich goet exempel hebben sy gheseyt Doen sy onder weghe waren De Schriftuere seer claerlick wtgheleyt Twelck te lanck waer om verclaren Dus zijn sy na de marckt ghebracht Uan de Marckgraue en zijnder macht Daer vonden sy de stellagie staen Beernaert is ghewillich voor op ghegaen. O broeders en segt doch niet van my Dat ick v van God hebbe ghekeert Oft vercondicht eenighe kettery Of valsche leeringhe hebbe gheleert Ick hebbe v vermaent des Heeren woort Ghelijck een oprecht Christen toebehoort Daerom so moet ick steruen Gods rijcke hoep ick door Christum te eruen. Heer Marckgraue heb ick v yet misdaen Om Christo willet my vergheuen Ick vergheef v die doot die ghy my doet aen Ghewillich laet ick hier mijn leuen De Marckgraue sprack ick en doode v niet Dat weet die Heere diet al doorsiet Sprack hy met huesscher talen Hy badt ghenade den volcke int generalen. Ontsiet de Princen deser weerelt niet Al moghen sy v nemen het leuen So ghy met uwen ooghen aensiet Niet voorder en ist haer ghegheuen Maer vreest alleen des Heeren dach Die siele en lichaem verdoemen mach Twas al schriftuere dat hy seyde Met haren capitelen dat hyse wt leyde. Een in schaeps habijten daer was ghestaen Den onnooselen sach hy nooden Hy stiet den buel van achter aen Dat hy hem rasch soude dooden Hy strafte hem om de waerheyt soet Beernaert sprack met goeden moet Wildy my anders leeren Ick vercondige v dat woort des Heeren. Als hy de schult hier hadde betaelt Die wy alle moeten smaken Den anderen hebben sy voort gehaelt Hy was van minder spraken Gheen audientie en mocht hy ontfaen Uanden munnick die daer was gestaen Hy benam hem altijt zijn sprake Elck diet sach iammerde de sake. Wanneer den goeden Ian spreken wou Dan voer hem den munnick inne Om datmen hem niet hooren en sou Dies sprack hy met droeuen sinne Mach ick niet spreken dat vraegh ick dy So doeghet vry uwen wille met my Hy heeft hem oodtmoedelick ouerghegheuen Al om te verlaten zijn leuen. Als hem den rechter om genade bidden sou Selfs viel hy neder op bey zijn knien Mijn weerde broeder ick vergheuet v De doot moet my gheschien Hy boodt hem oodtmoedelick synen mont En custe den rechter tot dier stont Met liefden was hy beuanghen Na Christus rijck was alle zijn verlanghen. Als sy hem zijn ooghen verbinden souwen Hy en wildes niet ghedooghen Hy sprack laet my die weerelt aenschouwen Men en verbant God gheen ooghen Doen hy sterf den bitteren doot Hy heeft ons verlost wt alder noot Aldus liet den goeden Ian zijn leuen Synen gheest in des Uaders handen gegeuen. By der noenen zijnder quijt ghegaen Twee lieden van fellen daden Cleyn correctie hebben sy ontfaen Men namse al in ghenaden Dat elck riep tot dier tijt Christus is ghedoot, Barrabas gaet quijt Sy storuen martelaren ghelijcke Pecuniam verlost de rijcke. O Christen broeders wilt v verblijden Al doet v de weerelt eenich verdriet Om Christus wille wilt gheern lijden En acht de tormenten deser weerelt niet Want synen loon is onsprekelijcke Die God heeft bereyt in Hemelrijcke Uoor hen die ghetrouwe blijuen Al siet mense daghelicx ontlijuen. 