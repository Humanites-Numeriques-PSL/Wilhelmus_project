 ONs naket een soeten tijt wi moghen al wel sijn verblijt met herten ende met sinnen ons is gheboren des seker sijt so soeten ionghelinghe ¶ Ons is gheboren so cleynen kint. van eender maghet een ionghelinck een sone in ons ghegeuen dat is ons allen een salich dinc in hem is deeuwich leuen ¶ So schier als hi gheboren was wert hi gheleyt also ic las in eender couder cribben want daer gheen ander wieghe en was daer hi in mocht ligghen ¶ Op luttel hoey wert hi gheleyt iosephs coussen sijn eerste cleet daer wert hi in ghewonden noyt en was meerder oetmoedicheyt in deser werelt vonden ¶ Die beesten vielen op haer knyen waer was dat wonder meer ghesien. si bekenden haren heere. dat en sachmen noeyt geschien het is ons een grote leere ¶ Het wert den herderen geopenbaert al vanden enghel al metter vaert die hem die bootscap brochte si liepen al te bethleem waert daer si dat kindeken sochten ¶ Si vonden alle die waerheyt als hem die enghel hadde gheseyt. vanden kinde ende vander moeder het is ons een grote waerdicheyt dat hi is onse broeder ¶ Die herderen liepen altehant si maecten maere al om int lant. dat ihesus was gheboren waer ons dat kindeken niet ghesant. wi waren al verloren. ¶ Daer na opten achsten dach als ons sinte lucas doet ghewach so wert dat kint besneden sijn suuer bloet men storten sach in sine ionghe leden ¶ Ihesus wrt dat kindeken ionc gheheten op die selue stont des wi ons allen verbliden en draghen in onser sielen gront hem eewelic tot allen tijden ¶ Drie coningen quamen also verre. wt haren lande bi eender sterre. tot bethleem in die stede. si offerden wieroock gout myrre tot sijnder waerdichede. ¶ Doen herodes dat vernam wert hi toornich ende gram in alle sinen sinnen hi dacht hoe hi dat ionghe lam al totter doot mocht bringhen. ¶ Herodes gheboot den ridderen sijn te doden al die kinderkijn die inden lande waren sijn hert dat was in groote pijn hi en woude niemant sparen. ¶ Ioseph die met haesten groot. metten kinde ende sijnder moeder vloot. als hem die enghel seide vliet in egipten om den noot. al doer die langhe heyde ¶ Nv bidden wi tkindeken cleyn ende marien die suuer maghet reyn. dat si ons willen beschermen ende bi hem ons brenghen al ghemeyn ende onser altijt ontfermen 