 HEt was een aerdich Knaepken Smorgens vroech op gestaen Drie uren voor den dage, Spanceeren metten maechden, Om Rooskens souden sy gaen. Als sy int 't groene wout quamen, Daer roode Rooskens staen, En spreyt u Kapken nedere, Het is soo schoone wedere, Met u ben ick begaen. Mijn alderbeste Kapken Cost my soo menich pont, Spreyde ick het op der Aerden, Verdorven soude het werden, In een soo corter stont. De Vrijster in de deure stont, De Vrijer quam daer ghegaen, Hy gincker voor by spanceeren, Ende oock seer triumpheeren, Hy hadde zijn Kapken aen. Hy seyde goeden avont Aelken, Sy seyde goeden avont Ian, Die goede Godt inden Troone, Die wil u Kapken loonen Dat ick maecht van u quaem. En datstu maeghet van my quaemt, Dat doet my nu wel spijt Had ick mijn Kapken neder ghespreyt En u soete lief daer op gheleyt Soo en hoorde ick geen verwijt. Ghy Princen die hier me omme gaen, Soo gaerne hoort ghy dit Liet En als ghy smorgens vroech op staet En met u Lief spanceeren gaet, Soo spaert u Kapken niet. 