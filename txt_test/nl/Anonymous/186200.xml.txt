 Hollands volk is niet haatdragend. Toen de catastrofe kwam, toen het noodweer, fel en vlagend losbrak, heeft het zich geweerd, tot het troosteloos, weeklagend roepen klonk uit Rotterdam. Hollands volk is niet haatdragend, maar het heeft de haat geleerd. Hollands volk is niet welsprekend, maar sinds dat onmenschelijk pleit zich voltrok, hard en hartbrekend maakte het zijn karige taal ongenadig, veelbeteek'nend, zwijgt het, en het beidt zijn tijd. Hollands volk is niet welsprekend, maar zijn kern van 't hardste staal. Hollands volk is niet bloeddorstig. Vóór tirannenhand het schond leefde 't gastvrij en rondborstig. Sindsdien weet het al te goed welk wreed juk het kreeg te torsen: dagelijks feller schrijnt de wond. Hollands volk is niet bloeddorstig, maar nu proeft het bloed. 