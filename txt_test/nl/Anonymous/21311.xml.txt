 C Oemt al van Suyden ende Oosten Die met sonden zijt belaen Ick sal v wel vertroosten Met mijn vleesch sal ick v versaen Ick ben die fonteyne verheuen Die dorst heeft die come naer Die daer wt drinct sal eewich leuen Spreect Christus die Heer int openbaer. Ick en ben hier niet ghecomen O menschen zijt dies wel vroet Dat ick v soude verdomen Maer verlossen al met mijn bloet Ick begheer in dijn herte te woonen Daer en moet gheen ander in Alleen moet ghy op my stoonen Oft ghy en coemt niet daer ick bin. Ick ben den wijnstock wt ghesproten Spreect Christus verstaet mijn woort Blijft vast in my ghesloten Ghy sult bringhen goede vruchten voort Maer laet ghy v verleyden Dat ghy menschen troost aensiet So suldy vanden wijnstock worden gescheyden Alle v vruchten en sullen dooghen niet. Hebt lief en wtuercoren Die v ter werelt doen quaet Die v boosheyt legghen te voren Bidt daer voor, tis Christus raet Want God heeft selue ghesproken Aenden cruyce met luyder stem Och vader en latet niet zijn ghewroken Ick bid v vergheuet hem. En vreest niet al te samen Mijn woort voor die werelt belijt Oft ick sal v beschamen Uoor mijnen Uader ghebenedijt Aldus en wilt niet vreesen Maer strijt met herten vro Laet den knecht ghelijck den meester wesen Het belieft den Uader also. Ic ben een goet herder wter maten Ick gae mijn schaepkens voor Ick begheer mijn leuen daer voor te laten Ick ben die rechte door En laet v niet verleyden Uan die daer buyten der doren passeert Tzijn dieuen en moordenaers beyden Spreect Christus so hy ons leert. Niemant en coemt totten Uader Dan door den sone Gods alleen Hy bidt voor ons allegader Weest toch met Christum te vreen Wilt vast op hem betrouwen Hy is die verworpenen steen Doet ghijt niet het sal v berouwen Als ghy van hier sult scheen. Prince God aensiet ons ellende Hier in dit eertsche dal Wilt uwen gheest hier neder senden Die ons vertroosten sal So moghen wy v die eer gheuen Al inden hemelschen throon Door Christum, hy is ons leuen Wy verwachten van hem die croon. 