 O God al vander minnen Seer crachtich van cueren, Ghy berooft mijn Hart en zinnen Nu en tot alder uren, Aenhoort doch mijn labueren Oft ick blijf al int verdriet, Ick leg in swaer doleuren Want my onrecht gheschiet, Eylacy al mijn leuen Is niet dan eewich steruen, Vreuchde wort nu verdreuen Alle solaes moet ick deruen, Want zy wil my onteruen Die mijn Harten so deurspiet, Hoe sout ick vreucht verweruen Want my onrecht gheschiet. Ic en can van haer niet weten Die rechte oorsaecken, Dat zy my heeft vergeten Die mijn harteken doet blaecken Maer doen wy laestmael spraecken Doen docht ick eylacy niet Dat my dit soude ghenaken Want my onrecht gheschiet. Hoe sout ick connen bedrijuen Vreucht oft eenighe melody, Want die fluer der Wijuen, Valt my nu heel party Druck en fantasy, Benaut mijn Harte ziedt Gheen meerder filonije, Want my onrecht gheschiet. Daer ick eylacy mijn leuen Voor soude gaen waghen, Die heeft zy nu begheuen In een anders behaghen Nu en tot allen daghen, Die zy haer vrientschap biedt Ick macht my wel beclaghen, Want my onrecht gheschiet. Oorlof Princesse, Neem ick met desen, Mijn Amatoresse Alst niet anders mach wesen, Ick waer ghenesen Dat ghy v straf hart liedt Adieu reyn Bloem wtghelesen, Want my onrecht gheschiedt. 