 ALtijt heb ick gheneught gepresen, Druck noch leyt quam noyt in mijn, Mijn dansen, springen, singen, leesen Was al vreught sonder pijn, Lustigh van sinne, vrolijck van minne Heb ick gheleeft eenpaer, Maer mijn godinne, doet mijn ghewinne Een droevigh nieuwe Iaer. Mijn sussen, kussen, speelen, klincken En het loncken gins en weer, Mijn boerten, jocken, loncken, wincken Mach haer niet vermaken meer, Dit doet doorkerven, al mijn vreught sterven Die ick bedreef om haer, Dat ick moet derven, sal een ander erven Tot zijnen nieuwe Iaer. Nochtans en can ick niet misprijsen Mijn goede liefkens waerdicheyt, Die sy altijt ginck bewijsen, met beleefde aerdicheyt, Al gaetse stieren haer fraey manieren Soo vriendelijck tot een aer, Noch wil ickse vieren oftse eens mocht kieren Int een oft ander Iaer. Ick schrijft mijn lief tot geen ontrouwe Dat sy my verlegen laet, Want sy is een schoon Vrouwe Cloeck, verstandich, soet van praet, Weert meerder eeren, dan haer te verneeren Om my te nemen waer, Dat met hoveren, ick noch can triumpheren Met haer int nieuwe Iaer. O Venus geeft my weer een ander Die mijn sin dan dies vergaet Of helpt ons beyde weer aen malcander Met haer wil en vrienden raet, En dat sy lyen, mijn gunstich vryen In deughden kuys eerbaer, En ic my mach vlijen, dicht onder haer zijen Van t' een Iaer int aer. 