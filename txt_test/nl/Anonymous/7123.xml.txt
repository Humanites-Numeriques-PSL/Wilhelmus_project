 Ghij mannen ende vrouwen, Die op de werelt sijt Wildy v siele behouwen Ende beteren uwen tijt Wildy den vijant mincken Die ons altijt volcht nae Hebt in v ghedincken Den name van Maria. Maria is soo soete Ende soo wel ghenaemt Datse die Enghelen groeten Alsoot haer wel betaemt Het is die Coninghinne Die Godt sijn bootschap sant Vol gratien ende vol minne Maria is sij ghenaemt. Des heylighen Kersnachte Woude hij gheboren sijn Van haer die ons brachte Die hemelsche doctrijn Sonder wee oft smerte In maechdelycker vreucht Nv louen wij met herten Maria die suyuer ieucht. Bij des Enghels saluyten Datse Iesum ontfinck Wert de vyant te buyten Van ons die ons bevinck, Het sant hem Godt die Vader Al in Marien lijf Wy dancken alle gader Marien dat reyne wijf. Die neghen Engelen chooren Die salighe Seraphijn Altoos sonder verhooren Louen met herten fijn Die soete suyuer naem Die elck met herten dinckt Die Gode wel es bequaem Maria des menschen vrint. Maria is die vlamme Diet Paradijs verlicht Maria sonder blame Vol gratien is gesticht Sij is die Tresorije Van gratien dat is certeijn Met loue willen wij vercieren Mariam alle ghemeyn. Soo wie dat in dit leuen Mariam eere doet, Sij en sal hem niet begheuen Al eest dat hij misdoet Gratie sal hij vercrijghen Als dede Teophilus Hij en wildet loff niet swijghen Maria die moeder Iesus. Die kan Mariam eeren Ende dienen met herten gheheel Sij sal hem impetreren Van gratien sulck ghedeel Dat hij niet en sal moghen Verdoempt sijn na sijn doot Nv laet ons allen louen Mariam wij hebbens noot. Maria draecht die croone Naest Iesus haer lieue kint Sij salt hem waerlijc loonen Diese met herten mint Nv bidden wij alle gemeyne Marien die suyuer ieucht Dat sij ons verleene Haer gratie en haer deucht. 