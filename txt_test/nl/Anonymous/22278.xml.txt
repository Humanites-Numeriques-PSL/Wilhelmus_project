 DAnckt den Heer, want hy is vriendlijck, En syn goetheyt duert eewelijck, Danckt den Godt aller Goden vrolijck, Want zijn goetheyt duert eewelijck. Den Heer alder Heeren danck bereydt, Want eewelijck duert syn goetheyt: Die groote wonderen doet alleyn, Want zijn goetheyt duert eewlijck certeyn. Die dHemelen ghemaeckt heeft wijselijck, Want syn goetheyt duert eewelijck: Die deerde op het water wtbreydt, Want eewlijck duert zijne goetheyt. De Sonne maect hy den dach voort te staen, Sijn goetheyt sal eewelijck niet vergaen: De Nacht, de Sterren, en de Maen, Want eewlijck blijft zijn goetheyt staen. Israel die wert wt Egipten gheuuert, Want syn goetheyt eewelijck duert: Door synen arm, en machtighe handt, Sijn goetheyt duert eewlijck in alle landt. Hy deylden in tween de roode Zee, Syn goetheyt duert hoe langher hoe meer: En hy liet Israel daer door gaen, Want zijn goetheyt blijft eewlijck staen. Die Pharo met syn Heyer inde Zee stiet, Syn goetheyt duert eewlijck sonder verdriet: Die syn volck leyde door de Woestijn, Want eewlijck duert de goetheyt zijn. Die de groote Coninghen sloech certeyn, Want eewlijck duert syn goetheyt reyn, En dooden de machtighe Coninghen al, Want zijn goetheyt duert ouveral. Der Amoriter Coninck Sihon, Want syn goethyet duert eewlijck schoon, En oock den Coninck te Basan, Syn goetheyt duert by alleman. En gaff hun Landt tot een Erffgoet, Eewelijck duert syne goetheyt soet: Tot een Erffgoet synen knecht Israel, Want syn goetheyt duert eewlijck wel. Doen wy werden verdruckt aen ons dacht hy, Sijn goetheyt die duert eewlijck vry: Die vande vyanden ons verlost heeft, Eewlijck syn goetheyt niet en sneeft. Die alle Beesten gheeft hun spijs, Sijn goetheyt behoudt eewlijck den prijs, Danckt den Godt van Hemel alleghelijck, Want zijn goetheyt duert eewelijck. Loff, eer, en prijs sy hem alteydt, Van nu aff tot inder eewicheyt, Op dat wy ghenoech synen namen, Altijdts eeren, eewlijck Amen. 