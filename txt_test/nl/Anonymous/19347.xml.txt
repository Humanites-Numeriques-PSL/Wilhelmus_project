 O Godt aenhoort desen droeuen sang Mijn hert is bang Om Ierusalem wilt hooren Na haer staet alle mijn verlang Ick ben seer swang Om Syon wtuercoren Och mocht si mijn//nv troosten fijn Want ick hier niet//hoor dan verdriet Uan die mijn siele verstooren. Compt Heer aenhoort//mijn droefheyt groot In minen noot Mijnen gheest die is soo banghe Hoe soude ick dy een liet met moet Nv singhen bloot Uan dees bruyt Syons sanghe Als ick op haer//denck openbaer Soo sucht ick siet//met swaer verdriet Als een in doncker gheuanghen. Singe ick o Heere van v Goddelijc woort Twert niet ghehoort Mer bespot van dese scharen Hoe en sou minen geest niet zijn verstoort Uan dit discoort Ick ben in noot van baren Had ick toch een//wt Syon reen Met welcken ick hier//Godt dancken mocht fier Hoe sou ick blijschap vergharen. Ghetrou sing ick met Dauid siet Hoe sou ick yet Daer droefheyt is voorhanden Den Heere nv singhen zijn liet Hoort dit bediet Soo verre in vremde landen En daer Gods leer//niet en is in eer Daer zijn stem voort//niet en is verhoort Mer wort vermoort//met schanden. O Ierusalem hoe sou ick dijn Uergheten sijn Eest dat ick v verghete Soo moet die rechte hant van mijn Uergheten zijn Hier bouen hooch gheheeten Want ghy zijt reijn//Gods bruyt certeijn Ghy gelt oock pleijn//Gods woort alleijn Dat moecht ghy v wel vermeten. Die tonghe die moet my cleuen aen Mijn wanghen saen Ist dat ick niet en ghedencke Op v O Syon hoort mijn vermaen Ick wou eer gaen Mijn lichaem voor v schencken Eer ick sou dijn//vergheten sijn Want ghy doch zijt//mijn vruecht altijt Niemant en mach v crencken. Troost mi mijn Godt mijn Prince bly Want ick hoort my Gans droeuich bin van gheeste Met v moet ick eens rechten vry Waerom hebdy My hier ghesonden meeste Want ick voor soet//crijch bitteren roet Uoor blijschap meest//eenen droeuighen gheest Tis nv eylaes mijn feeste. 