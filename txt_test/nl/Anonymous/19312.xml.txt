 IHesus tsaert//godlijcker aert Uan God den Uader gheboren Ghy hebt met macht//weder bracht Dat langhe was verloren Duer Adams val//troost was ons al Uan God den Uader ghesproken Op dat niet en wort gewroken Onse sondt ons schult//verworstu hult Want gheenen troost en is, daerdu niet en bist Bermherticheyt te verweruen Wie dat niet en hoopt in dijne ghenade Die moet doch eewelijck steruen. O Iesu milt//ghy hebt ghestilt De oude Uaders haer verlanghen Die Iaer en dach//in wee en clach Die gheuanckenis hiel gheuanghen Wt dieper noot, riepen si tot Godt Doet op des hemels poorten Doet op aen allen oorden Seynt ons dijn kint//dat van ons nimpt Dese sware pijn, dwelck moet gheschien O Christus door dijne lijden Daer om dy hout//eenen Heere stout De weerelt tot eewighen tijden. Iesu fijn//dijn woort gheeft schijn Ende lichtet claer ende ghewisse Het helpt wt pijn//die arme dijn Die daer sitten in duysternisse Gheen rust noch rast//en hebben si vast In alder menschen leeren Helpt hem dijn woort vermeeren Helpt hem doch saen//op die rechte baen En gheeft hem troost die ghy hebt verlost En de weerelt al ghemeyne Alleen in dy//Heer hopen sy Niet in haer wercken onreyne. O Iesu Crist//waer Godt du bist In dy en is gheen ghebreken Daer en is gheen man//die mach of can Dijnen lof te vollen wt ghespreken Dijn hoochste eer//wort altoos meer Dy is alleen ghegheuen Wat eewelijck crocht dat leuen Alle creatuer//o Coninck puer Alst daer toe compt//dat minen mont Uerstommen sal, den doot sal moeten lijden Dan helpt doch my//dat bid ic dy Dat ick in dijn woort mach verscheyden. O Iesu goet//helpt my wt noot Seer goetelijck aen allen eynden Hoe gans ghenadelijck, Heer hebdy my Weder om tot v laten weynden Wt deser noot//mijn siele die leet moort Al by die valsche Propheten Die my bedroghen hadden Op menigerleij ypocriste Op wercken ick hoopte en meynde volck Ghenade daer door te verweruen En ick verliet dy, o Heere recht niet Mijn onweten verderuen. O Iesu weert//soo dijn woort keert Uan my en hem afschiedet Soo compt tot my//dat bid ick dy Op dat mi niet en verleyde Der menschen leer//wort altoos meer Wie can haer list ghekennen Sy laet haer heylich noemen En ten is doch nicht//dan menschen ghedicht Alleen dijn woort//al hier na hoort Ia vry dat leuen ghewisse Dat spijse my//dat bid ick dy Ter eewelijcker feesten. 