 GOdt help my dat ick mach heffen aen Wat ons Matheus doet verstaen Uan eender heydenscher vrouwen Sy is van Chananeen ghecomen En heeft haer toeulucht tot Christum genomen Ten heeft haer niet berouwen. Sy riep Ihesus Dauidts soon aen Dat was met rechte wel sinen naem Wt grooter barmherticheden Sy en heeft terstont gheenen troost ghecreghen Daer om soo en heeft si niet ghesweghen Haer vast betrouwen dede haer verbeden. Sy sprack o Heere ontfermt v mijns Mijn dochter heeft vanden vyant veel ghepijns Wilt my doch ter hulpen comen Ihesus en heeft haer gheen antwoort gegeuen Nochtans is si volherdich ghebleuen Het tis na gheschiet tot haerder vromen. Die dissypelen zijn voor Ihesum getreden En hebben al voor dat vrouken ghebeden Dat si hem niet na en soude roepen Ihesus sprack verstaet dit wel Ic ben ghesonden tot die schaepkens van Israhel Om die verloren weder omme te soecken. Dat vrouken is wederom tot Ihesum gegaen En heeft haer ghebet ootmoedich ghedaen Och Heere compt my te helpen Mijn sonden zijn mi van herten leyt En toont my v groote barmherticheyt En wilt mijn quellagie stelpen Ihesus sprack tot dat vrouken saen Het en waer niet eerlijck van my ghedaen Nv wilt dit wel duergronden Datmen den kinderen huer broot sal nemen En den vremde volcke sal gheuen En worpent soo voor die honden. Dat vrouken sprack laet mi genade geschien Het is doch dicwils wel meer ghesien Al aender Heeren tafelen allen En dat de hondekens eeten broot Dat den Heeren kinderen ouerschoot Die cruymkens die vander Heeren tafel vallen. Iesus sprack tot dat vrouken milt U gheschiede alsoo ghy seluer wilt Ghy hebt een groot betrouwen Daer omme soo en wilt v niet versaghen En wilt v misdaet voor Iesum beclaghen Het en sal v seker niet berouwen. 