 IEucht en deucht mijn hert verheucht Altijt soo moet ick treuren, Troost my schoon Lief also ghy meucht, Laet my eens troost ghebeuren, Schoon Lief u klaer aenschijn Verheught dat herte mijn, Liefde te draghen en is geen pijn Als liefde met liefde geloont mach zijn. Peynsen, hopen, suchten en treuren Heeft mijn hert bevanghen, Mach my geen troost van haer ghebeuren, Nae haer staet mijn verlanghen, Voor haer en koos ick geen goet, Dat doet haer edel bloet, Liefde te draghen en is geen pijn, Als liefd' met liefd' geloont mach zijn. Mocht ickse aensien tot aller tijdt Soo waer ick gantsch ghenesen, Haer wesen dunckt my een jolijt Sy wert van my ghepresen, Haer lijf staet alsoo net Wtter maten wel gheset, Liefd' te dragen en is geen pijn, Als liefd' met liefd' geloont mach zijn. Oorlof Princesse fier, Mijn hert laet ick u te pande, Weest my doch ghenadelijck hier Als ick ben uytten Lande, Schoon Lief als ick peyns om dijn, Soo verheught dat herte mijn, Liefde te draghen en is geen pijn Als liefd' met liefd' geloont mach zijn. 