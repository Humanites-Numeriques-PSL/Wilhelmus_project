 WIlt u met my bekeeren Wereltsche dienaers koen, Tot Godt den Heer der Heeren, So ick begeer te doen, Al ben ick jonck en groen Met veel sonden beladen, Nochtans wil ick my spoen, De werelt te versmaden. Met den verloren sone So sal ick nu opstaen: Met vast betrouwen schoone Tot Godt mijn Vader gaen, Hy sal my wel ontfaen, Door zijn groote genaden, Want ick wil nu voortaen, De werelt gantsch versmaden. Ick socht des werelts weelden, En haer genoechten cleyn: Ick dansten, en ick speelden, In ydelheyt onreyn, Ick wandelden gemeyn, Al in haer breede paden, Maer nu wil ick certeyn De werelt gantsch versmaden. Hoveerdich ick vercierden Mijn lichaem delicaet: Daermen genoecht hantierden Daer was ick vroech en laet Tot alle sonden quaet, Word' ick alsdoen geraden Nu wil ick metter daet De werelt gantsch versmaden. Als ick so triumpheerden In alle ydelheyt: De werelt my vereerden Mijn eere wert verbreyt, Aldus word' ick verleyt, Door haer soete succaden Maer nu ben ick bereyt De werelt te versmaden. Haer lof sal ick afsnijden, En versaken haer eer: Haer vreucht aen allen zijden En acht ick nu niet meer, Want ick soeck God de Heer Die my verlost van quaden, 't Is mijn begeerte seer De werelt te versmaden. De werlt heeft my bedrogen Door haer wellusten sacht, Mijn hert van my getogen By dage, en by nacht, Een geest werd' ick gheacht Seer groot tot mijnder schaden, Maer nu heb ick ghedacht De werelt te versmaden. Ick heb meest al mijn daghen Ghedient de werelt vroet: Dat mach ick wel beclagen Beschreyen met ootmoet, En penitenci' goet Doen, voor al mijn mis daden, En door Gods graci soet, De werelt gantsch versmaden. Ick wil my gaen begeven Tot alle deuchden claer: Veranderen mijn leven, Gestichtich, en eerbaer, Heer, wilt my helpen daer, Al tot der deuchden graden, Want ick wil nu voorwaer, De werelt gantsch versmaden. Den Prins sal ick versaken Van dese werelt ront: Want hy moet eewich blaken, In der Hellen afgront, Met Godt maeck ick verbondt Die mijn ziel kan versaden, So dat ick nu terstont Die Werelt sal versmaden. 