 VErhoort my Godt in myn gheclach, Behoeden wilt myn leven, Voor s'vyants seer grousaem aenslach Verbercht my oock daer neven. Voor dien, die van des boosheyts staet End' altoos aenvaerden het quaet, O HEER wilt my bevrijden. Haer tongen scherp zijn als een sweert Als pijlen gaen haer woorden, Een boose saeck haer hert begheert, Den vromen te vermoorden. Want sy al heym'lijck schieten daer, Sy vreesen Godt oock niet een hayr, Sijn coen met boos Aenslaghen. Een quaden Raet sy grijpen aen, Daer me sy my bespieden, Verberghen stricken op mijn Baen, En spreken by haer Lieden, Wie soudet sien? En dichten daer, Veel Valscheyt heym'lijck onder haer, End' syn subtijl van Rencken. Maer Godtse seer subijtlijck schiet Gaet haer groot Wee op legghen, Haer eyghen Tongh' maecktse te niet, Dat, wie sulcx siet, sal segghen Dat heeft ghewiss'lijck Godt ghedaen, Des HEEren Werck wilt mercken aen, Die Boosen syn verfoeyet. d'Oprechte hem in Godt verblijdt, Op hem staet mijn Betrouwen, End' alle die Oprecht altijdt Van Herten hem aenschouwen, Die Roemen haer in onsen Godt, Die helpen wil wt alle Noot, Die hem aenroepen: Amen. 