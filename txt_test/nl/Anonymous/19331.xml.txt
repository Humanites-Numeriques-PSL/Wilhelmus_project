 MAeckt uwen weghe goet Dit seyt ons Godt den Heere Op dat ick my met v bekeere Al sonder teghen spoet Al door die minne gloet Siet dat ghy doet Uwen naesten duecht en eere Grijpt eenen moet Worpt v vlees onder de voet Ghy wort behoet Als vaders kinderen teere Het is Gods leere Want Christus bloet Helpt ons wt allen seeren Sijn lof//laet ons int grof//vermeeren. Clopt met vruechden stout Aen Christum die dore ghepresen Die duer zijn stem met hem wilt wesen Sijt ghy benout Met sonden menichfout Godts liefde aenhoudt Hy sal ons wel ghenesen Den desem schout Waer duer Gods woort verkout Wert ghy verdout Al duer het swets wesen Wilt Gods woort lesen Dus Christum betrout Bemint zijn woort ten desen Sijn licht is claer//voorwaer//gheresen. Prinselijck medecijn Die elcken can cureren Al die ghy siet hem yet verueeren Als herder fijn Huet ghy dat schaepken dijn Met groote pijn Dwelck ghy saecht abuseren Op cort termijn Maeckt ghy van water wijn Sduyuels fenijn Cunt ghy wel inclineren Die doot wel refonderen Want Godts aenschijn Moet eewelijck glorieeren Dit slot//in Godt//moet eewich triumpheren. 