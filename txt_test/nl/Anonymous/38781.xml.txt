 O Fonteyn van ghenaden Oorsprongh van alle goet, Mijn ziel wilt eens ontladen En stercken mijn ghemoet, Dat ick in teghenspoet, Dit mocht ghedachtigh zijn, Dit mocht ghedachtigh zijn, Wat weldaet ghy my doet, In opval, strijdt en pijn. Geeft my nae u behaghen, In opval en verdriet, Te zijn al sonder claghen, Ghelijck in lief en liet, Al wat my dan gheschiedt, Ten is als dan niet waert, Ten is als dan niet waert, Al by dat groot gheniet Dat ghy nae openbaert. Mijn blijtschap sal vermeren Verlicht mijn kennis cleyn, Niemandt sal my turberen, Geeft my een hertgen reyn, Door des levens Fonteyn, Diet al gheschapen heeft, Diet al gheschapen heeft, Van u Heer comt ghemeyn. Tlof dat men u hier geeft. Mocht ick u troost verwerven Mijn ziel werden verblijdt, En cost ick om u sterven Ick quam door alle strijdt, Tot een seer groot jolijt, Maer nu ben ick bedroeft, Maer nu ben ick bedroeft, Als my yemandt doet spijt, Waer door ghy my beproeft. Prins ick voel een beweghen, In opval, in mijn gront, Bedurven soo gheneghen Tot weer-wraeck t'eenigh stont, Waer door ick word ghewondt Al in der ziele mijn, Al in der ziele mijn, O Heer maeckt my ghesont, Weest my een Medecijn. 