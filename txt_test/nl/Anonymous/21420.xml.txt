 GHy Christen menschen ontwaect Ende Gods woorden smaect Niet langhe en slaept God roept ons alle ghemeene Der werelt vruechden staect Naer Gods beloeften haect En v seluen versaect Toont v ghelooue reene Want Christus is onsen troost alleene. Weest vrolick allegaer Tot desen niewen iaer Sijt sonder vaer Alle die in Christo zijn herbooren Sijn iock is licht voorwaer Uolcht zijn woorden naer Wt liefden openbaer En laet v ghelooue hooren Want Christus bemint zijn wtuercooren. Uerblijt v alle in dit kindekijn En wilt nv vrolick zijn Ontslaet v alle pijn Hy sidt by den Uader verheuen Hy is ons medecijn Hy gheneest ons crancheyt fijn Met oly ende wijn Wilt hy alle misdaet vergheuen So sullen wy eewich leuen. Broeders zijt nv eens sins ghemoet Want Christus die is ons goet Dit kindeken soet Dat die Uader ons heeft ghesonden Tot onser sonden boet Sijt simpel ende vroet Naer Gods woorden doet Waect en wort wacker gheuonden Want die Heer en coemt niet tot allen stonden. O alderliefste zijt doch wel bedacht Ende Christus toecoemst wacht Dach ende nacht Is alle die werelt in lijden Die Propheten werden volbracht Die duyuel voor zijn iacht Christus die toont zijn cracht Denct om die leste tijden Ghy wtuercoren wilt v in God verblijden. Christen mensche neemt dit in danck Die in die liefde zijt cranck Gaet nv den rechten ganck En versoent Christum alle gare In zijn leden al sonder bedwanck Sy wachten al na den ontfanck Ick bid v en toeft niet lanck Sy hebbens noot voorware Uersoect Christum tot desen niewen iare. 