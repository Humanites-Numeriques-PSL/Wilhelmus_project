 Door liefde blint leef ick in onrust sware Ick heb besint, een broutgen wijs eerbare Van wesen schoon, fier van ghelaet Van lichaem cloeck, en soet van praet Ick vry met raet // maer sonder baet, In desen nieuwe Iare. Want als sy siet mijn wil en cleun geslachte T’is min dan niet, ic moet wt haer gedachte Sy stuert die schuyt aen dander cant En hout haer aen een beter landt Dus tot een pandt door trou ick schandt Int nieuwe Iaer verwachte. Ic soeck mijn hart met reden te bedwingen Op dat ick smart, En droefheyt mach ontspringhen Maer als ick haer voor my sie staen Ick loop weer in den selven baen! Ick spreeck haer aen, dan moet sy gaen End’ sien nae andere dinghen. Ben ick niet sot dat ic haer niet kan laten Nv sy haer spot, met my hout op der straten Waer door mijn val wert openbaer, Ick loop noch even stijf na haer End’ hoop voorwaer, int nieuwe Iaer Dat Meysgen te bepraeten. Een yder hoor, ic van haer goetheyt spreken Dit is het spoor, dat my eerst heeft onsteken Dit doet my mijnen even seer, Al heeft haer hart van my een keer, Tçomt noch wel weer, ist Gods begheer Troost sal my niet ontbreken Al is u knecht, Princes een slecht persoone Sijn hart oprecht aensiet, bruyckt wijsheyt schoone, Int nieuwe Iaer u sinnen keert Sijn woort te hooren u verneert Eer droefheyt meert doet sijn begheert En schenckt hem trou tot loone. 