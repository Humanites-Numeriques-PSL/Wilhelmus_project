 SIet en smaect en wilt Gods cracht beseffen Die na zijn beelde gescapen zijt Wilt v swaermoedich hooft op heffen Waect op want tis nv meer dan tijt En hoort toe alle gader Nae een blyde maer playsant Die God den hemelschen Uader Door Christum ons eenich berader Uan bouen heeft neder ghesant Hier in dit eertsche lant. Ghy ouden Adam ghy moet steruen Uerloren hebt ghy v eerste rijck U overtreden dede v dat verweruen Ghy zijt eertsch al vander eerden slijck Den nieuwen Adam is ghecomen Hemelsch den Heere selfs dit ghelooft Den ouden Adam heeft hy benomen Sijn cracht, ende als den vromen Uertreden der slanghen hooft En al haer macht berooft. Den waren Noach is comen bouwen Sijn Arcke, den inganck en es niet wijt Trect tot hem met een vast betrouwen Ghy wert van allen drue en noot beurijt Ghy moet treden sonder sneuen In dees arcke wilt ghy ontgaen Den straf, want daer en es ghegeuen Gheen salicheyt, dan die met Noe leuen In die arcke, nae Petrus vermaen Wilt dit voorbeelt wel verstaen. Den waren Isaac ghepresen Is ghecomen, zijn offer heeft hy ghedaen Uerworpen es Esaus rouwe wesen Iacob die heeft den zeghen ontfaen Uan Silo is ghecomen wilt hooren Den Hertoghe soot was vermelt Iuda heeft sinen septer verloren Ontwaect en merct ghy wtuercoren Den dach is nv bestelt Die een yeghelijck nv ghelt. O Israel en leeft niet meer soo banghe Uerladighet v met hemels broot Siet aen de metalen Slanghe Sy heelt v van den bete en doot Wilt oock vanden water drincken Dwelck springt wt Christum den steen Aenschout sonder vermincken Die druyue die v God wil schincken Sy coempt wt beloofde lant reen Costelijcker en vintmen gheen. Israel wilt met neersticheyt treden Door die enghe poorte int beloofde lant Daer toe sterck ons die Gods des vreden En leyde ons met zijn stercke hant Roept voor Iericho sonder trueren Dwelcke Babilon is bekent Huer macht die sal heel schueren Uallen sullen oock haer mueren Quaet is haer fondament Haest soo sal comen haer ent. Den ghesalfden Coninck en Heere Is ghecomen, Saul heeft verloren zijn croon Golias is berooft van zijn eere Met zijn selfs sweert gaf Dauid hem sinen loon Die Philisteen moeten wijcken Wt dat beloofde lant fijn Des Lams macht en sal niet beswijcken Uerwinnen salt alle rijcken En verlossen wt alle ghepijn Die in hem gheloouende zijn. 