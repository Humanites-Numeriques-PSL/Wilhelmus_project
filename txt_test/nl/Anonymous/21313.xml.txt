 C Oemt al tot Christum die zijt beladen Met sonden, tsy cleyn oft groot Neemt gheen wtstel, wilt niet versmaden Den voys Christi, noch zijn woorden bloot Want hy voorwaer, alleen dats claer Mach sonden swaer Af wasschen reyn, door zijn dierbaer bloet Sijt rasch te voet, met herten goet U leuen quaet, en sduyuels raet Al tsamen laet En wilt aenhooren Gods woort dat edel saet. Gods woort is crachtich en vol ghenaden Uoor diet aenhoort en bewaert certeyn Want twoort is God, en om ons beraden Ist vleesch gheworden in swerelts pleyn Door sheylich geests cracht, en niet smenschen macht Hier wel op acht In Maria, naer schrifts bediet Doch niet meer vliet, tot afgoden siet Want hy alleene, int dal van weene En inden hemel reene Is God warachtich, ende anders ooc gheene. Uermaledijt is tallen stonden Den mensche, so Ieremias leert Die niet en hoort tgheloouich vermonden Gods woort in alder tijt ghereet Dus al moet ghy lijden, wilt v verblijden In swerelts beurijden Want salich zijn sy, vaet Christus raet Diemen hier bindt, en in boeyen slaet Door Christus name, die tonser vrame Heeft gheleden blame Uan zijn ghebuerschap ick vry dit rame. Sy zijn seer haestich so staet bescreuen Omt bloet te storten openbaer Iezabel wreet gheen wreeder beseuen Ueruolcht Naboth met liste daer Die Pharizeeusen verweerde, en scriftgeleerde En swerelts gheeerde Sijn die veruolghen Gods leeringhe soet Om deertsche goet, zijn sy verwoet Uerblint van binnen, berooft van sinnen God wilse beminnen Op dat sy moghen zijn rijcke ghewinnen. Blijft doch ghestadich al doeghet v pijne Die veruolcht zijt door die waerheyt hier Roept, straft die souden tallen termijne Op dat ghy zijt een dispensier Uan twoort des Heeren, twelc ghy moet leeren Ende oock vermeeren In swerelts ronde, so Christus belijt Op dat elck sy ghebenedijt Uan God den Uader, die allegader Als gheen versmader Wilt v salich maken door der liefden adere. Bouen den meester is niet gheresen Den knecht, daerom niet truerich zijt Hebben sy den meester veruolgt, ter doot verwesen Ueruolgt sult ghy zijn breet en wijt. Strijt eenen strijt, en vrolick lijt Ende v verblijt In veruolghinghe, tsal haest vergaen Uoor loon sult ghy Gods rijcke ontfaen Daer tallen tijden, staet druck besijden En ghebenedijden God die salighe sonder vermijden. Princelick woort wilt doch vergheuen Die veruolghen Gods dienaers nv Op dat sy eewich moghen leuen Als elck moet comen staen by v Uoor donbekende, en siende blende O God sonder ende Ick hier nv bidde naer v vermaen Wilt niet versmaen die my houden gheuaen So sal ick onuerschouen, v God daer bouen Altijt louen Al moet ick smaken des lijdens prouen. 