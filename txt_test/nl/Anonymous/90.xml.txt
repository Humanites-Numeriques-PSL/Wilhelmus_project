 Als ick aenschou, die schone waerde vrou, So is mijn Jonger hart ghenesen, Al mijnen rouw, acht ick als dou Hoe sou ick soete liefken vrolick moghen wesen, Sy heeft een Gheest, die mijn gheneest, Reyn wt ghelesen, Geen schoonder geweest, bouen al gepresen Als ic aenschou, die schone waerde Vrou So is mijn ionger hart ghenesen ge. Haer roder mont, heeft my deurwont Deurschoten heeftse my met venus stralen Haer borstkens ront, doen my terstont Ghenesen al mijn bitter qualen, Haer oochskens claer., doen mijn voorwaer Mijn lijken smale, Het wesen van haer, Minnelick eerbaer, haer soeter talen Haer roder mont, heeft mijn deurwont Deurschoten heeftse my met Venus stralen Als ick mach zijn, schoon Lief by dijn so mach mijn waerde Liefken, niet ontbreken Al is het fenijn, des nyders pijn, Die quaet van amoreuse minnen spreken Gheloofse niet, maer doch aensiet, Mijn smeecken Al waer v gheschiet, Druc lijden in verdriet, der nyders treken, Als ick mach zijn, schoon Lief by dijn so mach mijn waerde Liefken, niet ontbreken Princesse fier Reyn balsonier Ghy spant die croon al in mijn Hart van binnen, Schoon Egelentier, v prisonier, Ic bid v laet mijn doch troost gewinnen, Gheeft mijn bescheet, al vant secreet, der minnen, Ghebeurden v leet, als ghy wel weet, Ick sout ontsinnen, Princesse fier, Reyn balsonier, Ghy spant die Croon al in mijn Hart van binnen, 