 O Heer het is v wel bekent Hoe dat daer nv zijn opgeresen Nieuwe gesinden hier ontrent Die uwen naem schijnen te vresen Sy seggen: schout altijt by desen Dat het afgoderye is Dat wy v heyligen seer gepresen Eeren met eenige dienst gewis. Sy brengen wt v gebodt Als Christus seyt daer staet geschreven Ghy sult aenbidden den Heer v God En dienen hem alleen verheven Sy allegeeren hier beneven Die schriftuere van Paulo seer Daer Paulus seyt datmen sal geven, Alleen den Heer glorie ende eer. Dit doen wy oock met herten goet Mijn Godt wilt onse oordeel wesen Eeren wy v niet met groot ootmoet Als onsen eenigen schepper gepresen De alleen onse qualen heeft genesen Door zijnen Zone sonder verdrach Hier wt en ist nu niet geresen Als datmen niemant meer eeren en mach Want ghy o heer ons gebiet Ghy sult u vader ende Moeder eeren Vreest God en eert den Coninc siet Als Petrus leert sonder cesseren Hier me en machmen niet verneren Die Goddelijcke eere vermaert Als ons die Bybelsche schriften leeren De hier vervolgens worden verclaert Als de drie mannen wilt dit verstaen Abraham in Mambre openbaerden Doen heeft hy haer ghebeden aen En hy viel neder opter aerden Als de twe Engelen Lot verclaerden Dat Sodoma soude vergaen Doen viel hy neder opter aerden En heeftse oock gebeden aen. Doen Isaack zijn zoon voorwaer Iacob Woude gebenedijen Die lieden sullen v sprack hy daer Eeren aenbeden t’allen tijen. Als Ioseph met zo groot verblijen In zijn Camer gecomen was Sijn broeders al sonder vermijen Aenbaden Ioseph op dat pas Iacob aenbaet ooc seven mael, Sijn Broeder Esau sonder schroomen Neder ter aerden sonder fael Lya die is daer by gecomen Al met haren kinderen wtghenomen Ende aenbaden Esau mee Ioseph en Rachel met bevromen Aenbaden oock op deser ste. Iuda mijn Sone hoort my nu Sprack Iacob oock tot zijne Sone Dijns Vaders sonen sullen v Loven aenbidden in persone Wy lesen oock van Iosue coene Wanneer als hy die Engel sach Doen bat hy aen die Engel schone Al daer hy neder ter aerden lach David viel neder voor Ionatas Op zijn aensicht verstaet mijn reden Opter aerden al op dat pas Een heeft hem driemael aengebeden Abigail die quam gereden En David quam haer te gemoet Doen viel sy opter aerden beneden Ende aenbat hem metter spoet Saul die Coninck van Israel Buychde hem neder mz eerwaerden Ende aenbadt oock Samuel Met zijn aensicht neder ter aerden, Als Miphyboeseth he t‘openbaerden David heeft hem in genade ontfaen Doen viel hy neder op der aerden Ende badt den Coninck David aen. Getsabe die Coningin Buychde haer neder met begeren, Aenbadt oock David verstaet den sin, Dat Salomon mocht regeeren Die Propheten kinderen met verneren Ontmoeten Eliseus daer Sy buychden neder met grooter eeren Aenbaden Helisens voorwaer. Ornam quam David te ghemoet Vanden dorschvloer seer ras en spoedich Aenbat oock David met herten goet Neder geboocht heel ootmoedich Ick bid v broeders met herten goedich Wilt dit altijt wel mercken aen Hoe dat die menschen seer hoochmoedich Al dese schriften laten staen. Ic bid v broeders wilt dit verstaen Hier mede wilt u laten ghenoegen En wilt de Heyligen oock bidden aen Als u de heylige kercke set voor oogen En leert die waerheyt onbedrogen Oorlof mijn Broeders bidt voor mijn Wilt verstant onder haer voegen Soo zult ghy namaels blijde zijn. 