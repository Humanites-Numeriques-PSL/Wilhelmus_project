 Christe O eenich Sone, Godt Vaders in eewicheyt. Wt synes hertens throne, Ghesproten in der waerheyt. Ghy zijt die morghen Sterre, Dijnen glants die schijnt so verre, Bouen anderen Sterren claerheyt. Voor ons een mensche gheboren, In den laetsten tijt bereyt: Wiens Moeder niet heeft verloren, Haer maechdelijcke cuyscheyt: Den doot heeft hy ghebroken, Den Hemel voor ons ontloken, En dat leuen ons toegheseyt. Laet ons in dijne liefde, Ende kennisse wassen seer: Int ghelooue onghegriefde, Met den Geest u dienende meer: Dat wy hier moeghen beeruen, Int herte u soete conseruen, Ende dorsten nae dijne leer. Ghy Schepper aller dinghen, Ghy Vaderlijcke cracht: Ghy en zijt niet om bedwinghen, Sterck synde met eewighe macht. Laet ons herten u ghewinnen, En bewaert al onse sinnen, Van den dolenden sondighen nacht. Doot in ons door ghenade, Den ouden Adam cranck: Verweckt eenen nieuwen gherade, Die daer leeft nae dijnen danck. Wel hem op deser eerden, Die u van herten aenueerden, En hebben nae u verlanck. 