 ICk wil te Lande uyt rijden, Sprack Meester Hillebrant, Die my den wech sal wijsen, Te Barnen in dat Lant, Zy zijn my onbekent geweest, Zoo menigen langhen dach, In drie en dertich jaren Vrou Goedele ick niet en sach. Wildy te Lande uyt rijden, Sprack Hertoch Abeloen, Ghy vinter op der marcken, Den jonghen helt is coen, Ghy vinter op de mercken, Den jonghen Hillebrant, Al quaemdy onder u twaelven, Van hem wordy aengerant. Soude hy my dan aenranden, Met eenen en velen moet, Ick door hou hem zijnen bruynen Schilt Ten doet hem nimmermeer goet, Ick door slae hem zijnen Schilt Met eenen Schermer-slach, Dat hy't zijn Vrou-moeder, Een Iaer wel clagen mach. Dat en suldy niet ghedoen, Sprack joncker Diederich, Ick heb den Iongen Hillebrant Met goeder herten lief, Ghy sulter hem seere groete, Al door den wille van mijn, Ende dat hy u laet rijden, Zoo lief ick hem mach zijn. Al metten selven woorden, Hy die groene gaerde op ran, Tot in des marckes pleyne, Hillebrant die oude man, Tot in des marckes pleyne, Daer hy den jonghen vant, Wat doet den ouden grijsen, Hier in mijn vaders lant. Ghy voert een harnas louter, Al waerdy eens Conincx Kint Ghy maeckt mijn jonck herte Met siende oogen blint, Ghy sout tsoo heyme blijven En houden u ghemack Met eenen hubschen gheluyden, De oude loech ende sprack: Zou ick't soo heyme blijven Ende houden mijn gemack Van strijden ende van vechten, Daer is my af ghesaecht, Van strijden ende van vechten, Als op mijn hene vaert, Dat segghe ick u jonghe Helt, Daer wert af grijs mijn Baert. Den Baert sal ick u af rucken Ende daer toe seere slaen Soo dat het roode bloet Over u wanghen sal gaen, V Harnas ende u Schilt, Moet ghy my gevende zijn Ende blijven mijn ghevanghen, Behoet Godt dat leven mijn. Mijn Harnas ende mijnen Schilt Daer hebbe ick my mede gheneert, Ick en was noyt mijn daghen Van eenen man ververt, Zy lieten daer haer woorden, Sy ginghen met Swaerden slaen Wat sy daer bedreven, Dat suldy wel verstaen. Die Ionghe bracht den ouden Eenen soo swaren slach, Maer dat hy van al zijn daghen, Niet so seer vervaert en was, Sijn Paert dat spranck te rugghe, Wel twintich voeten wijt, Den slach die ghy daer sloecht Heeft u gheleert een Wijf. Soude ick van vrouwen leeren Dat ware my groote schant, Ick heb noch Ridders en Heeren Binnen mijns Vader Lant, Ick heb noch Ridders en Knechten Al in mijns Vaders Hof, Wat ick niet geleert en hebbe Daer over leer ick noch. Het quam soo dat den ouden Liet neder sincken zijnen Zchilt, Soo dat hy den Ionghen Hillebrant Sijn swaert al onder ginck, Hy nam hem in sijn middele Aldaer hy smalste was, Hy wierp hem neder te rugghe Al in dat groene gras. Soo wie hem selven aenden Ketel wrijft Hy heeft gaerne vanden roet, Soo hebt ghedaen ghy Iongher Helt Hier tegen uwen wever spoet, Spreeckt nu op u Biechte V Biecht-vader wil ick zijn, Dat bistu vanden wolven Genesen meucht ghy zijn. Wolven dat zijn wolven Sy lopen door dat wout, Ick ben den Ionghen deghen Geboren in Griecken stout, Mijn Moeder hiet vrou Goedele, Een Hertoginne fijn, Ende den ouden Hillebrant Dat is de vader mijn. Hiet u Moeder vrou Goedele Een Hertoginne fijn, Was Hillebrant u Vader Soo bistu die Soone mijn, Hy schoof op zijnen Helme Hy custen hem voor zijn mondt, Nu danck ick Godt den Heere Dat ick u sie ghesont. Och vader lieve vader Die wonden die ick u hebbe gheslaghen, Wilt ick al mijn leven lanck In mijnder herten draghen, Nu zwijcht Soone stille Der wonden weet ick wel raet, Wy willen van hier scheyden Godt sterckt ons op de vaert. Nu neemt mijn ghevangen Alsmen een ghevanghen doet, Vraghen u dan de Luyden Wat Man dat ghy daer voert, Zoo suldy hun dan segghen 't Is een die quaetste Man, Die oyt op dese werelt Van Moeder Lijf ghewan. Het viel op eenen Saterdach Ontrent ter Vesper tijt, Dat de Ionghe Hillebrant De groene gaerde op reedt, Hy voerde op zijnen Helme Van Goude een Cransselijn, Ende neven zijnder zijden Den liefsten Vader zijn. Hy voerde hem ghevanghen Al sonder arghelist, Hy sette hem by sijnder Moeder Boven haer aen haren disch Sone wel lieve Sone Dat geeft my al te vry, Waerom ghy dese ghevangen Hier settet boven my. Moeder seyde hy Moeder De waerheyt sal ick saghen, Aen geender groender heyden Had hy my nae verslaghen, Het is Hillebrant de oude De liefste Vader mijn, Nu neemt hem in u armen Ende hiet hem wellekom zijn. Sy nam hem in haer armen Sy kusten hem aen sijnen mont, Nu dancke ick God den Heere Dat ick u sie ghesont, Wy willen van hier scheyden Ende varen ins onse Landt, Te Baren binnen der steden Daer wy wel zijn bekant. 