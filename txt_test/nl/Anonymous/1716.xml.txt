 O Tresoor mijnder herten melodien In wiens opsien ic verhuegen moet Wilt doch uwen dienaerr verblien dat bidde ic v mijn liefste beelde soet Ende neemt desen mey in v behoet Die lustelijc staet in desen sien Al waer mijn alder werelt goet Mijn herte moet in v aensien altijt verblien Hoe coemt lief dat ghi mi niet en troost Daer ghi mi siet in desen allende den mey te planten hebbe ick ghegloost God wils mi gonnen tot goeden eynde. Desen mey ick ionstelijck tuwert seynde Wt liefden so minne toebehoort O Venus wildi mi met allen scheynden So blijf mijn herte in drucke versmoort O Rosier mijnder herten ghetrouwe Neemt doch in dancke mijn minlic saluyt V eyghen blijue ick tot uwen behoeue Mijnder herten sidy een conduyt Ontfaet den mey die lustich spruyt Ic wil hem v schencken tot uwer eeren O Venus hadde ic mijns liefs ghebruyck. Alle vruecht soude in mi vermeeren O bloemkens die spruyten int groene dal. daer menich amoreus herte verkeert Ende menich minnaer brenghet misual Bi nijders die therte verteert Al staet den mey in vruechden vermeert. | Een droef herte en mach niet verblijden. Ten doet Venus die alle duechden leert Door zijns liefs aensien tot allen tijden O roose bloeme prieel van waerden Engien mijnder herten confoort Ontfaet van mi desen mey in duechden Ende geeft mijn herteken een troostelijc woort. alle droefheyt worp ic ouerboort. Ende in v wil ic mi seluen veriuechden Al waer mijn herte in druck versmoort Als ic v sie so moet ick verhuechden O lieflijcke tijt schoon ende lustich Wie soude zijn hi en soude hem verhuechden. Als twee minnaers moghen comen rustich Den mey te planten altijt in duechden Elcx herte dunct mi in duysent vruechden Als si malcanderen haer oochskens toogen. O venus wat doet ghi door v vermoghen Door v is so menich goet herte bedroghen 