 Ghebenedijt, den Heer altijt, Maeghden bereyt, Die u verblijt, diens naem belijt, Met dancbaerheyt, Laet uwen blijtschap hooren De ooren, Des Bruygoms schoon int Hemels troon, Die u heeft wtvercooren. Maeghden bequaem, siet uwen naem, Is suyverheyt, Ziel en Lichaem zy aenghedaen Met eerbaerheyt In seden heel manierich Oock vierich, Al int ghebedt, innich te met, V naesten goedertierich. Suyverheyt puer, Enghels natuer Is heel ghelijck Tot aller uur, al valtet suer Behout, ghy rijckt Verwint u wert ghegeven Nae t’leven Der maeghden Croon, suyver en schoon Tot eenen loon verheven. O waeroms begheer, sal zijn de Heer, En anders niet, Simpel in kleer, stichtich verneert, Om God die t’siet, T’behaghen schuwt, wilt mijen, T’partyen, Wort ghy versmaet, bidt voor de haet, V gheest sal hem verblijen. Een maeght eersaem, nae haer betaem, Tot deughde spoedt, T’wesen vreedsaem, sal altijt staen Nae t’opperste goet, In volheyt overvloedich, Ootmoedich, In liefden soet, wert zy ghevoet, En leeft in God voorspoedich. In eenicheyt, zijn Brytt hy leyt, En spreecktse daer, V hert bereyt t’reyn hert (hy seyt) Sal God voorwaer In eewicheyt aenschouwen, Gaet bouwen In u ghemoet, hy smaken doet De liefde hoogh vol trouwen. Ghy maeghden reyn, die hier zijt cleyn Bewaert u staet, Ghy sult alleyn, volghen ghemeyn, Dat Lam waert gaet, Ghehoorsaemt allegader, U Vader, Al nae den Geest, minst ende meest, Schriftuer ghetuyght dat claerder. Princessen fijn, die maeghden zijn Voor God certeyn Schout quaet fenijn, van die den schijn Hebben onreyn, Haer woorden, aensicht mede, Mindt vrede, Weest wel gemoet, in teghenspoet, T’bereyt u in Gods stede. 