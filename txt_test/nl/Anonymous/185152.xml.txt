 Die goede Heer der Heeren, Die is altijt om my, Hy weet al mijn begeeren, Hy weet mijn gaen en keeren, ‘t Sy waer ick wende my. Hy weet al mijn ghedachten, En op een yder woort, Wil hy seer neerstigh achten, O wonderlijcke crachten! Die ‘t alles siet en hoort. Mijn innerlijcke Nieren, Die staen in sijnder macht, Ick ben door sijn bestieren, En wonderlijck regieren, Ter werelt voort ghebracht. Sijn ooghen my aensaghen, Doen ick noch niet en was, En alle mijne daghen, Die noch verborghen laghen, In sijnen boeck hy las. Wanneer ick ben verleghen, Doet hy my onderstant, Ionstigh tot my gheneghen, Beschickt hy al mijn weghen, En leyt my deur sijn hant. Sorch-vuldelijck ghedreven, En vreest mijn herte niet, Wat my in desen leven, Van nood’ is sal hy geven, De sorgh hy my verbiet. Want hy als eenen wachter Rontom my leghert stil, Bewaert my voor en achter, My hindert geen verachter, Ten sy met sijnen wil. Dat hy my dus bewaerden, Dat schijnt een wonderdaet, Nochtans en valt op aerden, Gheen musken cleyn van waerden, Ten sy dat hy ‘t toelaet. By hem is niet vergeten, Soo cleynen creatuur, Al is hy hoogh gheseten, ‘t Staet al in sijn gheweten, Persoone, tijt, en uur. Al woud’ ick hem ontvlieden, In Hemel of in Hel, ‘t En can geensins gheschieden, Hy soude my bespieden, Met sijn vier’ge oogen snel. Hy siet op alle paden, Der menschen quate en goet, Hy wederstaet den quaden, Maer hy neemt in ghenaden, Die wandelt in ootmoet. Mijn liefde wil ick vesten Op hem, vry onvertsaeght, Want die hem liefst, ten lesten Dient alle dinck ten besten, ‘t Sy hoe ‘t hem oock toedraeght. 