 BRoeders hebt doch moet Al soectmen hier v bloet Te storten om Gods woort soet Al zijn wy hier gheacht, dul, sot en onuroet Ia ghetorden onder die voet Al zijn die Godvreesende nv gheplaecht Uanden Goddeloosen onuersaecht Dat spel sal saen omme keeren Want also de wijse man ghewaecht Sy sullen sien staen die sy hebben veriaecht Met betrouwen byden Heere. Dan sullen sy eerst Uan benautheyt des gheest Beuen, en zijn beureest Segghende, siet die wy met swaer tempeest Hebben veruolghet meest Nv staen sy by Gods kinders ghetelt Die wy hier doodden met ghewelt Ia achten haer leuen raserien Dese zijnt die wy hebben ghequelt En met nijde ter neder gheuelt Nv sietmense verblien. Het blijct voorwaer Dat wy weghen swaer Hebben ghewandelt, maer Wy zijn ghedwaelt vanden wech eenpaer De Sonne der waerheyt claer Die en is ons niet op ghegaen Wy zijn moe gheworden, hoort dit vermaen Inden wech der verdoemenissen Die waerheyt en hebben wy noyt verstaen Dus sullen wy deewighe doot ontfaen En Gods blijschap missen. Wat hebben ter noot Die rijckdommen groot Ghebaet inder doot Want gelijc de pijl die een sterc schutter schoot Snel vliecht door die lucht bloot Ia subbijter dan den roock vergaet So is al onse eere, macht ende staet Uergaen ghelijck der schouwen Wy wtsinnighe menschen quaet Hebben gheuolcht des duyuels raet Nv blijuen wy in rouwen. Sulcke woorden fijn Sullen op dat termijn Spreken die inder hellen zijn Wy zijn vergaen snelder dan den rijn Nv blijuen wy inder pijn Maer die wy hilden voor dwase lien Moeten wy nv by den Heere sien Als die Sonne staen blincken Haer en can oock gheen droefheyt gheschien Want God heeft haer vianden wech doen vlien Niemant en machse crincken. O oppersten Princier Die de uwe hier Beproeuen wilt int vier Als wy zijn benout, oft in eenich dangier Dan roepen wy tot v schier En ghy helpt ons in corter tijt Want ghy doet recht die hier onrecht lijt Dus en vreest gheen tribuleren Hy heeft ons ghestelt hier inden strijt Wie dat al verwint, hy sal subijt Metten Heere triumpheren. 