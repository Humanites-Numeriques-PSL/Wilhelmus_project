 AEnsiet u dienaers staet, Schoon bloemken excellent, Peynst eens hoe't met hem gaet Die van u is absent, Wiens hertelijck groot torment, Wiens hertelijck groot torment, Om u schoon suyver greyn, Om u schoon suyver greyn, Tot u liefste jent Staet mijn toevlucht alleyn. Tot u bloem expaert Staet alle mijn begeer, Reyn deughtsaem van aert Sijt ghy vol alder eer, Mijn bede doch aenhoort, Mijn bede doch aenhoort, Niemant dan Godt voorwaer, Niemant dan Godt voorwaer, Can mijn gheven confoort, Dus vertroost u dienaer. Ben ick schoon lief van hier Soo vergeet u dienaer niet, Of ghy brenght in dangier Mijn hert, in swaer verdriet Ghestadigh en ghetrou, Ghestadigh en ghetrou, Want ghy zijt mijn lief alleen, Want ghy zijt mijn lief alleen, O suyver karsou Daer alle mijn troost op staet. Ick peynsde dach en nacht Om u bloemken fier, Den tijt met smert verwacht In lijden en dangier, Dat ick o Venus dier, Dat ick o Venus dier, Met u lief in eendracht, Met u lief in eendracht, Wt blusse Venus vier Al door der minnen cracht. Ick ben nu absent Van u o suyver jeught, Nochtans mijn hert present Om u dick verheught, Ghedenckt schoon lief aen my, Ghedenckt schoon lief aen my, Want mijn hert dat blaeckt, Want mijn hert dat blaeckt, Na u uyt liefden vry, 't Welck door u blijschap smaeckt. Getrou tot inden doot Blijf ick u lief altijt, Mijn hert in pijne groot Om u hem dick verblijt, Want ghy zijt mijn lief alleen, Want ghy zijt mijn lief alleen, Mijn troost tot aller stont, Mijn troost tot aller stont, Lief ghy ende anders geen Hebt mijn hert doorwont. Reyn violieren soet, Reyn maeghdelijck pylaer, Comt toont my doch ootmoet, En vertroost u dienaer, Laet my eens troost ontfaen, Laet my eens troost ontfaen, En wilt in mijn absent, En wilt in mijn absent, My uwen gunst voortaen Toe dragen tot den ent. Edel Princes vol deught Ick beveel u den Heer, Ick blijf lief onverheught Tot dat ick weder keer Tot mijns hertsen croon, Tot mijns hertsen croon, Schoon liefken triumphant, Schoon liefken triumphant, Nae u mijn liefste schoon Mijn jonck hert stadigh brant. 