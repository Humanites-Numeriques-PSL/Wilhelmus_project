 ICk weet een fraey Casteel Soo veer aen gheen Lantsdouwe, Noyt schoonder Iuweel De mueren zijn van Gouwe, De mantel een Robijn, De straten zijn Corael, Dat fondament staet op Christael De Brugge excellent Staet lustigh boven maten, Sy staet int water jent Op Goud' en Silvere platen, Karbonkel steenen reyn, Peerlen groot en kleyn Staen daer soo fier al int ghemeyn Rontom dat schoon Paleys. Daer loopt een schoon Riviere, Het isser altijdt peys, Men houter goe maniere, Mocht ick smaken de vloet Van dit Rivierken soet, Soo waar mijn jonck hert wel ghemoet. Op dat Rivierkens kant Wassen Olijftacxkens groene, Gout-bloemkens vast gheplant, En Violetten schoone, Met liefden snel Laetser God bloeyen wel Blijft amoreus in Gods bevel. Ick noemse u niet al De Bloemkens die daer spruyten, Ick noemse noch niet al Hoe veerdigh van vertuyten, Bloemkens in dat Gras geplant Ons 's Hemels dou playsant Staen daer soo fraey al langs den kant. 'tIs een Casteel ghenaemt Al van een Meysjen reyne, Het en bleef noyt beschaemt Van geen qua nijders pleyne, Want ick hope sy sal Blussen onse misval Hier beneden in dit Aertsche dal. 