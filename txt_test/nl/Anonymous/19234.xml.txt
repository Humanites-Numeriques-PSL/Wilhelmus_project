 GHy Christenen verstaet wel mijn bediet Die rijcke en acht den armen niet Wat gaet ons Lucas vertellen Die rijcke man die leckerlijck adt Ende die den armen Lasarus vergadt Die ley nv begrauen inder hellen. Hy lach gestreckt voor zijn duer om Godt Die Rijcke hiel daermede sinen spot Hy en wilde niet ontbeeren Doen quamen die honden//wilt dit door gronden Van die tafel gheloopen in corte stonden Ende leckte Lasarum zijn sweeren. Daer hi lach inder pijnen groot Sach hy Lasarum sitten in Abrahams schoot Die rijcke en wil dit niet verghessen Hi badt oft Lasarus mocht comen inder hellen gront En doen een droppel waters in sinen mont Om zijn tonghe van den heeten brant te lesschen. Wanneer ghi de schriftuere wel doorsiet Soo en mochtet hem ghebueren niet Dit was tot zijnder onvroomen Seynt hem dan int huys des vaders mijn Daer noch vijf broeders van mi zijn Dat si in dese tormenten niet en comen. Abraham antwoorde hem die daer lach int verdriet Si hebben Moyses ende Propheten hooren si die niet Men sal Gods woort niet verdoouen Al waert dat yemant vander doot verrees Ende die hem dit altemael bewees Sy en soudens oock niet gheloouen. Prince Godt hier mede eijnde ick mijn liet Het is warachtich aldus gheschiet Lucas die heuet ons gheschreuen Die bedelaer die daer badt zijn broot Die rust nv daer bouen in Abrahams schoot Die rijcke man bleef van Godt verdreuen. 