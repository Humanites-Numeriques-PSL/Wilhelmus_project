 GHy Christenen wilt verblijen, Verheught u in dese tijen, Voor dat ons Godt hier heeft ghedaen, Door Chrisutus die ons is opghestaen Met sijn lichaem. Nae dat Christus was begraven Verrees hy ten derden daghen, d'Apostelen waren soo verblijdt, Dat hy wech genomen had ons verwijt, In deser tijdt. Christus is op ghestanden, Dat is de Ioden een schanden, Die graf bewaerden tuyghdent haer dat Christus warachtigh verresen waer Suyver en claer. Drie Marien quamen ten graven Smorgens specerijen draghen, Te salven 'tLichaem van Gods Soon, Sy saghen twee Englen blincken schoon Heel onghewoon. De wachters en oock al desen Die waren verschrickt vol vreesen, Als dooden werden sy vervaert, Doen den Engel Gods hem so verclaert, Daer openbaert. Den Engel sprack tot de Vrouwen, En vreest niet, maer comt aenschouwen, Besiet de plaets daer ghy om schreyt, Die is verresen, so hy hadt voorseyt Nu weest bereyt. Gaet dit sijn Broeders verclaren, Dat wy u hier openbaren, Dees blijtschap gemeen groot ende cleen Dats'hemsullen sien in Galileen Daer al ghemeen. Die Apostelen sijn gheloopen Na 'tgraf, en vinden dat open, En ginghen daer in (een wonderheyt) sien de doecken daer Christus was ingeleyt Vol van droefheyt. Twee Discipels na Emaus ginghen, En spraken van dese dinghen, Cleyn int gheloof, Comt wilt verstaen Waer door haer ooghen sijn opghegaen Siet dit eens aen. Dat Christus ons is verresen, Onsterffelijck ghepresen, Heeft ons bereyt een waerschap groot, Van alle wellust en Hemels broot Al door sijn doodt. Princen 'tsal ons vermaken, So wy de zonden verlaten, En leven in deughden na den Gheest, Ootmoedigh alshy is gheweest, Voort minst en meest. 