 O God hoe ydel zijn alle menschen Maer voor hem die den Heere betrout Gheen meerder salicheyt en canmen wenschen Dan dlicht zijns aenschijns dwelck niet en flout Als ghy menschen misdaden aenschout Met straffinghe wilt ghy hem kastijen Wel hem die in den Heere kan verblijen. Ghy hebt den sluetel des leuens en des doots Ghy muecht ons alleene maken salich Ghy zijt ons sterckste in den tijt des noots Die op v betrouwen en zijt ghy niet falich Maer v goetheyt wil ick zijn verhalich U gramschap duert eenen cleynen tijt U goetheyt is eewich sonder respijt. Al doode my God seyt Iob al voren Noch so sal ick altijts hopen in hem Hy proeft het ghelooue zijnder wtuercoren Door lijdsaemheyt maeckt hy de syne tem Salich zijnse die stantuastighe ick seker ben Ende die stantuastich blijuen tot inden ent Wiens betrouwen op God den Heere is ghewent. Ghy lijdsamighe weest sonder smerten Betrout op God sonder afgaen Want hy is by den bedrucken van herten So die Psalmiste doet vermaen Al laet een moeder haer kint seer saen God en sal v niet laten int ghepijn In den dach des drucx sult ghy gheholpen zijn. Wat ghy begheert van God almachtich Ghelooft ende het wort v ghegheuen Hy sal veranderen v tranen klachtich In blijschap dus zijt vrij van sneuen Laet v herte tot God zijn verheuen Loeft ende danckt den Heere in uwen gheest En voor de menschen v niet en vreest Princelick God ick arm gheuanghen Tijper in banden hert ende stijf Met Manasses roep ick boet mijn verlangen Uergheeft o God mijn sondich bedrijf In sonden van moeder ontfing ick dlijf Ghenade roep ick met den Publicaen Och God wilt my in staden staen. 