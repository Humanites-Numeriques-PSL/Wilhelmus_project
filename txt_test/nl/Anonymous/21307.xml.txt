 BRoeders in dees werelt present Malcanderen wilt liefde bewijsen So sal den soon seer excellent Uoor zijnen Uader v prijsen Hy sterf voor ons den doot Ende al wt liefden groot Sijn trou die liet hy blijcken Hier beneden in aertrijcken. Was dat niet liefde minioot Want wy daer veel af lesen Hy halp den menighen wter noot Die crancken heeft hy ghenesen Die beswaerden ghinck hy ontlaen Cruepelen dede hy gaen Men mochtese roepen horen Die stom en doof waren gheboren. Hy verwecte Lazarum vier daghen doot Dat huys was vol grooten rouwe Een Princen dochter wt haer selfs noot Een maecht een schoon ioncfrouwe Uoorby een stadt hiet Naim hy ghinck Daer droechmen eenen dooden ionghelinck God gaf hem weder dat leuen Die moeder dancte God verheuen. Dat vrouken die haer leeck by een hont Haer dochter die worde ghenesen En Centurions knecht tot een ander stont Dat gheloof was daer ghepresen Die achtendertich iaer lach lam Sijn bedde dat hy seluer nam En heeft na huys ghedraghen Twas wonder voor diet saghen. De Heer die voor ons sterf aent cruys Noyt sondaer heeft hy vergheten Al inden cleynen Sacheus huys Daer ghinck den Heer ten eten Een blinden by den weghen sadt Om zijn ghesicht wast dat hy badt God heeft zijn ooghen bestreken Die blint was die heeft ghekeken. Noch suyuerde hy een verdorde hant God was wonderlick in zijn wercken Noch herdreef hy den helschen viant En hy iaechdese inden vercken Uan die Malaetschen thien So en quammer niet meer dan een Om God te dancken ende te louen Een Samaritaen verschouen. Prince Heer mijn Aduocaet Dit is tot uwer eeren In al mijn noot Heer coemt my te baet Heer zijt ghy bouen alle Heeren Mijn arm sondaer onwijs Gheeft my v Paradijs Als ghy die Moordenaer deden Die maer eens en heeft ghebeden. 