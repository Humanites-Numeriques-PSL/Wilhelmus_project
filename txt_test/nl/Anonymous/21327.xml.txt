 EEnen strijt heb ick van binnen Al in mijns hertsen gront Die helle wil my verslinnen Nv ende tot alder stont Waer ick my keere ick blijf ghewont Ick en weet mijns lijdens gheen verdrach O soete Heere maect my ghesont Ghy zijt alleen die my troost gheuen mach. In my zijn veel rebellen Mijnen gheest is in grooten twist Hoe dat ict aen sal stellen Den tijt is haest verquist De viant soect nauwe list Ick blijf verdoelt nacht ende dach O Heere leert my ick heb ghemist Ghy zijt alleen die my troost gheuen mach. Mijn vleesch dat gaet my porren Te doene dat niet en behoort Mijn wercken die verdorren Dus blijft mijnen gheest verstoort Die wet die gaet haer stellen voort Mijn wercken maken groot gheclach O Heere verdrijft doch dit discoort Ghy zijt alleen die my troost gheuen mach. Die werelt leyt my subtijle laghen Ende seer curieus zijn die menschen Om malcanderen te behaghen Met menigherhande inuensen Maer haren raet is troosteloos My grouwelt dat icse oyt aensach O Heere gheeft my v gratie altoos Ghy zijt alleen die my troost geuen mach. Mijn reden mijn conscientie Die is in my heel gheturbeert Waer van maect lutter mentie Mijn vleesch dat lust begheert Liefde wort van my nv cleyn gheeert Tgheloof is crancker dan een sach O Heere wilt ghy tis haest verkeert Ghy zijt alleen die my troost gheuen mach. Twijfel gheeft my veel nopen Ter wijle dat ick in lijden bin Om te soecken eewich hopen Maer ick blijue in mijnen sin Sonder v mijn Heer is gheen ghewin Dat ick mach betalen mijn ghelach O Heere maect doch mijn droefheyt din Ghy zijt alleen die my troost gheuen mach. O God Prince der Princen Staet my by inden strijt Tbetrouwen opden minschen Dat wert vermaledijt O soete Heer diet al beurijt Ghy zijt die ons tonfermen plach Die v alleen als Heere belijt Ghy zijt alleen die my troost gheuen mach. 