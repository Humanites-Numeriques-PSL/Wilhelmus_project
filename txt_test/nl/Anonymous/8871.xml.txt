 DEn HEEre Dancken is mijn Moet End' uwen Naem ghy hoochste Goet Loff singhen t'Allen Tijden, Des Morghens dijn Ghenade wel, En s'Nachs dijn Trou met snaren spel Verconden end' Belijden. Met dijne groote Wercken (HEER) Verblijdt ghy my met allen seer, Ick Roem en wil Voordraghen Die Wercken uwer Handen fijn, HEER dijne Wercken Heerlijck zijn Seer diep syn dijn Aenslaghen. Een Dwaeslijck Mensch dat niet verstaet, Gheen Sotten sulcx ter Herten gaet, Die Boose bloeyen seere, De Godloos' als gras groeyen soet, Tot dat sy worden wtgheroet, Maer de Hoochst' blijft ghy HEERE) Want siet HEER dijne Vyanden, Hoe sy omcomen all' met een, Die Boosdoeners verstroeyen. Maer verhoocht wert met blijden moedt Myn Hoorn, als een Eenhoorens goet, Van vreuchden sal ick bloeyen. Myn Oog' sal synen lust noch claer Sien aen myn Vyanden all'gaer, Die Godes woort beletten, Myn Oor sal synen lust oock wel Rasch hooren aen den boosen fel, Die teghen my haer setten. Maer de Rechtveerdighe sal vroom End' even als een Palmenboom Staen groen, end' bloeyen rustich, Hy sal als eenen Ceder jent, Op Libanon seer Excellent Oock wassen schoon en lustich. Salich dien, die daer zijn gheplant, Int Huys des HEEren wel bekant, Daer sy staen groen altijden. Wanneer sy oock schoon worden Out, Dan bloeyen sy noch menichfout, Zijn vruchtbaer, versch en blijde, Dat sy vercondighen wel reyn, Hoe vroom de HEEre is alleyn, End' vol Gherechticheden, Mijn Troost, aen hem geen Onrecht is Van allen quaet is hy ghewis, En Boosheyt aff ghesneden. 