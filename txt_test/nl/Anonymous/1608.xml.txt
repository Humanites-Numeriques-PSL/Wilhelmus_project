 ADieu Antwerpen ghenoechlijc pleyn. Van v so moet ick scheyden Ic laet daer in tliefste greyn God wil mijn boel geleyden Als ic wten lande varen moet Al binnen den eersten iaer. Hoe dic verwandelt mijn bloet Ic sterue een martelaer Als ick vaer ouer die zee. Van rouwe wil ic steruen dat doet mijn ionc herte wee. Ick sal te male bederuen Och venus vrouwe voeret mijnen schilt Aen v roepe ick ghenade Helpt mi dat ick mijn boel ghewin Ende staet mi nv te stade Dat iaer is lanck mijn loon is cranck Mijn hope heb ic verloren Had ic mijn boel bider hant Geen goet en core ic daer voren Och lacen si en acht niet meer op mi des lijdt mijn herte rouwe Si heeft een ander lieuer dan mi Si was mi noyt ghetrouwe Die dit liedeken heeft ghedicht Hi heuet wel ghesongen Ter eeren van zijn soete lief God sceyn der nijders tonghen 