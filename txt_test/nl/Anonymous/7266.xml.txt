 VVie wil hooren singhen Van wonderlijcke deunen, Een moeder had twee seunen, Nae de Roorde is zy ghetoghen, Zy klaegden met schreyende oogen Over den eenen in’t openbare, Heer ist in u vermoghen Vanght mijn soon de Kneevelaer. Vanght hem sonder verheughen, Ghy Edele Heere verheven, Set hem op die Galerye, Eyst gelt men sal’t u gheven, Daer leydt niet aen bedreven, Altijdt by tormenten swaer, Laet hem roepen al zijn leven, ’t Is soo vuylen Knevelaer. Thien pondt groot ginck zy hem langhen, Hy sprack,’t is uw bevolen Om knevelaers te vanghen, En al die hebben ghestolen, Seght my, waer is hy verholen? Ick sal hem brenghen daer, Seght my, waer is hy ghescholen? Ick sal vanghen de Knevelaer Zijn broeder was een verrader, Hy deed’ als Iudas dede, Komt broeder gaen wy te gader T’Antwerpen binnen der stede, Ey broeder gaet doch mede, In de Raets baen te goet betrouw En drincken een sloop met vrede, Waer hy Ariaen maet leveren sou. Doe zy inde Raets-baen quamen, Ariaen Maet nieuwers om dochte Hoe haest dat zy hem namen, Hoe haest dat zy hem knochten, Zy riepen daer zy hem brochten, Heb je moort of doodt gheslaen, Dat je moeder u verkochten? Of heeft u broeder u verraen? Doen heeft hy luyde geroepen, Die nu drinck gelt wil winnen, Op de Zuyvel-marckt wilt loopen Daer suldy Alckmaers Koopluy binnen: Zeght datmen Ariaen Maet binnen Want zijn moeder heeft hem verhoedt De Koopluy quamen uyt minnen, Hebben Ariaen Maet besocht. Ariaen Maet moest swijghen, Hy moeste zijn ooghe klaghen, Zy konden hem oock niet krijgen, Met loopen noch met draven, Over al ginghen zy vraghen, Hy had nerghens niet misdaen, Noch moest hy neghentigh dagen In des Heerem sloten gaen. Door’t schrijven van d’Alckmaerse Heeren Kreeg hy de boeyen open, Men sal’t die hoer wel leeren Haer eyghen soort verkoopen, Zy ist oock al ontkroopen, Niemant wil haer t’Alckmaer sien Het kost haer gelt met hoopen En noch soo moest zy vlien. Ten zijn voetspoor gheen jocken, Gheen fabelen noch gheen dromen, Men luyden al de klocken, Doe Ariaen Maet was gekomen, Men branden t’zijnder vromen Picktonnen op de straet, Men rieper sonder schromen, Weest welkom Arien Maet. 