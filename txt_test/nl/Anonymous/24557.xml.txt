 O Here der hemelen stichter ende alle der werlde verlichter als ic my van bynnen beschouwe soe heb ik grote Myn schult is also groete die ic betaelen moete myn mysdaet is alsoe menchuolt tys wonder dat my god ontholt Ick mochte wal rechte myshapen van groten swaeren saken mer my is troest gecomen nye vroude heb ic vernamen Crystus is ons gebaren ten blyuet nyemant verlaren die Jhesum wil versoeken gewonden in armen doeken Ick wil myn willeken richten soe en derf ic niet meer swichten want nv die enghelen syngen vrede den menschen van gueden willen Ick wil mitten hierdekens lyden toe betlahem ter syden daer vynde ic dat wal suete kynt mit syre moeder seer ghemynt Al Ist in doeken gewonden het vryet nochtant van sunden al Ist in eenre crybben geleyt hy Ist die hemel ende eerde draghet Ick wil mitten Conyngen comen want ic hebbe wal vernamen dat sy ter stede syn geleyt mit eenre steernen onderscheyt Sy offerden vanden besten al dat sy conden geleysten ic wil oec des gelickes doen met mynen eyget die gades soen Och mocht ic vorder naken dat my maria oer lieue kynt wolde handelen laten seer ghemynt dat solde myn hert verblyden Hoe geerne wolde icken ontfangen mit mynen armen omvangen ic wolden aen my drucken mochtet my nae willen gelucken Syn voetkens wolde ic cussen mit mynnen aen my drucken syn hertekyn vol der godtelicheit dat wolde ic cussen al bereyt Mochte hi mynen adem liden ic wolde noch nare tyden ick wolde syn mondekyn rueren och mochtet lange dueren Wolde hi my syn handekens reyken een mynlic vredelic teyken soe waer mynen noet verwonnen wat solde my deren connen Al is dit wal gesongen ten is niet dan begonnen die Jhesus wil gewynnen die sueken al van bynnen Die Jhesus heuet te vrende hy voert oen nae deser ellenden al in syns vaders hemelryke och vrent wie doet ons des ghelick Och Jhesus heer Conynck auergroet vryet ons van sunden voerder doet geeft dat wy ons besynnen ende v alleene mynnen 