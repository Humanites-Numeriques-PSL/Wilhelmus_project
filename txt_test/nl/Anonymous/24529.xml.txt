 Och edelle mensche mynnet dinen god bauen alle creatueren want wattu anders genoechte suekeste ten mach niet lange dueren Och mensche dencket aen dyn edelheit ende leuet doch nae der redene Want sal die ziele hoeren willen vercrygen dat vleys moet syn vertreden Nv keer din ogen al in dat oest al daer die sonne opdrynget ende legt alle uwen vlyt daer aen ende hoert watmen daer synget Die discantieren die daer syn van sueter melodien wanneer di hier die tyt verdriet soe salstu der wert lyden Die claerheit die heer Jhesus schencket die is soe suete te dryncken als ons dit vleysche hier moeyen wil soe laet ons daer op dencken Ende die nv hier den rype ontsiet op hem sal vallen die colde snee wie comet al inder hellen gloet die roepen soe lude O wy ende o wee Die vaderlicke roede laet ons ontfaen op dat wy vlyen den hamerslach ende dencke wi op dat godtelicke heer sy hadden soe mennygen droeuighen dach Die gade wil sien die moet hem keren van alle creatueren ende hi moet alle dingen vlien die niet en moegen dueren Laet ons nv setten in onsen moet dat wi ons willen liden Heer Jhesus is soe trouwen vret hi wil ons helpen stryden Dat godtelike aensicht is soe claer als wi dat beschouwen hadde wy geleden eer dusent jaer ten solde ons dan niet rouwen Och edelle herte keer di van hier Want du en vyndeste hier genen troest ende sette dyn hape alleen in gade soe werdestu altemael verloest Die synlicheit moet ommer steruen och dat doet mennygen herten wee mer comet die mynne mit hoere vlammen sy brantet altemael ontwee Och guede Jhs staet on by al mit geheelre trouwen in creatueren en vynt mens niet dat machmen nv wal schouwen Ick wil di seggen soe alst is dat salstu holden alre gewys soekestu vrede in deser tyt altehans werdestu des quyt Daerom soe keren wy ons van hier ende sueken dat enich een daer laet ons mitten ogen staeren ende mitten herten al doer varen Die laten wil des hem genoeget syn loen sal wesen alsoe groet ende nyemant en wese daer in verslagen die mynne is sterker dan die doet 