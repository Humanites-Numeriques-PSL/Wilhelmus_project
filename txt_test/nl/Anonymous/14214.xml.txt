 O God wilt my verhooren Jck roepe van herten siet Die werelt wilt my verstooren Sy werckt druck ende groot verdriet Daerom tot v moet ick claghen Ghy sijt mijn troost alleen Laet my doch v behaghen Maeckt my van sonden reen. Die Duyuel wilt my omsetten Met ghewelt seer onghestilt Wye can hem dat beletten Als ghy niet helpen en wilt Jn sonden hout hy my geuanghen Bedeckt met vleesschelijcke list Met hoouerdije der weerelt behanghen Sijn bedrog ick niet en wist. Die wet my nv oock dreyghet Die helle voor ooghen staet Tot sonden ben ick gheneyghet Bekenne ick eert wort te laet Noch moet ick Heere versaghen Jn uwer gherechticheyt Jst dat ghy niet wt blooter ghenaden Bedeckt mijn swackicheyt. Wel hem die op v bouwet O Christe der ghenaden troon Ende v woordt vast gheloouet Die is ghereynicht schoon Coemt hier ghy die sijt beladen Bekennet uwer sonden noot Jck wil v ontfanghen in ghenaden Dat ghy niet en smaeckt den eewighen doot Mijnen gheest wyl ick v schencken Die v regeren sal Den ouden Adam te crencken Dat ick frisch ouer al Hert, sin, moet en wille Regeere nae mijnder leer Hout hier int ghelooue stille Soo sijt ghy gheboren weer. Die warachtighe trouwe te ghedencken Daer ick mede lief hebbe dy Wilt mijn woort in v herte prenten Dat ghy te rechte betrout op my Die sonde leert af steruen Neemt toe in gherechticheyt Soo suldy mijn ghenade verweruen Dat ghy sult leuen inder eewicheyt Mijn siele v hier voor prijset God vader der bermherticheyt God Sone ghy die my wijset Den wech totter salicheyt Uwen heylighen Gheest my behouwe Jnden rechten woorde dijn Dat ick niet inder liefden en vercouwe Teghen v en den naesten mijn. 