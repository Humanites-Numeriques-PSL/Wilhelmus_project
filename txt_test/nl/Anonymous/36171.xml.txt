 VRinden uyt-ghelesen Die hier zyt versaemt, Wilt doch vrolyck wesen: Want het teenemael betaemt, Datmen vrolyck zy van geest Alsmen ivers is te feest. Eet, en drinckt met lusten, En weest niet bedroeft, Laet de sorghe rusten, Godt geeft al dat ons behoeft: Datter niemandt pyse hier, Als van maecken goede cier. Comt ghy Sangh-Goddinnen, [...]aet Parnaβi dal, Wilt een Liedt beginnen Met een over soet gheschal. En ghy Pan comt met u Fluyt, Geeft een aenghenaem gheluyt. Phoebe met uw' Herpe Comt spelt uw' party. Clio met Euterpe Woeght u by deês melody. Orphée spelt op uwe Lier, 't Saemen maeckt een soet ghetier. 't Is niet alle daeghen Dat wy t'saemen zyn, Dus laet so nder claeghen Ons verheughen groot, en clyn: Ey laet ons doch alle gaer Desen tydt nu nemen waer. Vreught in deught, en eeren Is by tyden goedt; Op dat wy vermeeren, En verstercken onsen moet, Om met meerder cracht, en vlydt, Godt te dienen t'aller tydt. Om dan Godt te dienen Beter nu voortaen, Al waer't tot den thienen Laet het ons hier houden staen: 'k Hope, dat ons dese vreught Stieren sal tot groote deught. Men moet sigh oock quyten Met een goed' santé, Momus soud 'tverwyten t'En waer saecken dat men't dé: Want hoe wel het al gheschiet, Noch seght hy, ontbreckter iet. Wilt dan Bacche schincken Mildelyck van't best; Men sal rontom drincken Van't beginsel tot het lest. Ioufvrouw ick stel tot 'tbegin Uw' ghesontheydt hier med' in. 