 MEenenaers v vercleent Onder Gods hant deuijn Ghy hebt langhe ghemeent Met Gods volck salich zijn Maer (laes) het meenen dijn Is Goddeloos oncrachtich Voor tGodtlijck aenschijn Ydel en lueghenachtich Met sulck meenen, twelck liecht Ydel als distelbloem V niet langher bedriecht Door lichtueerdighen roem Want sulck een Christendom Staend in schijnheylichede Sal voor Godt wesen stom Isser gheen goe daet mede. Godts Rijcke niet en staet In praet oft woorden soet Geloouich cracht en daet Daer by oock wesen moet Maer met vleesch ende bloet Gaen veel Meenders te rade En door swerelts voorspoet Versuymen Godts genade. Meenders die tijt verquist Met boerden, iock oft spel Eylaes sulck meenen mist Dit weet ghy (hoep ick) wel Oftmen oock met Babel En met Christo mach wesen O ghy Meenenaers (snel) Gheeft antwoorde van desen. Sijt ghy wijs gheingient Neen, moet zijn gheantwoort Wien ghylien dan noch dient Brengt de daet ghenoech voort Meenders wat ghy orboort Die vleeschlijck zijn beuonden So men aen tleuen spoort Tzijn al dienaers der sonden Ende der sonden loon Dat is deeuwiche doot O Meenenaers ydoon Vreest doch voor sulcken noot Bedenckt v cleyn en groot Oft tmeenen maeckt Godts knechten Slechts om den name bloot O neen dits goet om rechten. De name ghy wel draecht Van het Christen ghetal Maer hoe ghy Godt behaecht Moecht ghy bedencken al Den wech des cruycen smal Die moet hier zijn ghetreden Eermen salich zijn sal Godt kent gheen ander leden. Leden Antechristi Afgodisch verblent O Meenenaers zijt ghy Noch tmeeste paert bekent Ten sy dat ghy omwent En wort van nieus herboren Met Babilon gheschent Wert ghy eeuwich verloren. Die gheueynst Babels daet Sijn vrient ende partie En meenen zijn Godts zaet Door sulck ypocrysie Eylacen alle die Godt so behaghen meenen Sullen haer huychelie Int eynde noch beweenen. Wel aen meent so ghy wilt De waerheyt dient gheseyt Godt can niet zijn ghestilt Sonder ghehoorsaemheyt Oft ghy Meenders arbeyt Alleen om Godt behaghen Siet toe eer ghijt beschreyt Daer ghelt gheen water draghen. Water draghers ghenoech Vintmen aen elcken cant Die aen des Heeren ploech Wel meenen slaen de hant Maer (eylaes) sulck samblant Is een omsien lichtueerdich Ghetimmert op drifzant Christo zijnde onweerdich. Hier Meenders wel op acht En wacht dat ghy altoos Esau niet en slacht Die om twilt iaghen boos Sijn gheboorte verloos Ende tghebenedijden Doen hy trecht meenen coos Twas (eylaes) buyten tijden. De dwase Maechden me Die (thaerlier ontprofijt) Meenden dHemelsche ste Besitten met iolijt Maer tcloppen ter ontijt En mochte haer niet baten Als volck vermaledijt Sijn sy buyten ghelaten. Van vele Meenders noch Wert dus ghepreponeert Heer in v name (doch) Hebwy ghepropheteert En Duyuels versturbeert Maer voor antwoorde gheuen Sal Godt, van my passeert Met die oyt quaet bedreuen. Dees Figueren en meer Hertgrondelijck doorsiet Dat ghy teghen Godts leer Salich tzijne, meent niet Want salicheyt gheschiet Niet teghen twoort des Heeren Dus eer v naeckt verdriet Wilt eens recht meenen leeren. Die als ghetrouwe knecht Doet na sHeeren ghebot Ende leeft slecht en recht Die achtmen hier voor sot Veruolcht, ghehaet, bespot Als wtworpsel mispresen Want rechtdoenders voor Godt Moeten hier versmaet wesen. Maer (laes) veel meenen dat Wel anders mach toe gaen Dies sy den ruymen pat Niet en willen versmaen Als dese (swaer belaen) De weldoenders ten fijne Verblijt sullen sien staen Dan werden sy in pijne. En sullen seer verbaest Segghen, wy meenden waer Dat dees hadden gheraest Siet, hoe sy blincken claer Tonwis meenen sal haer Daer niet moghen verschoonen Dus Meenenaers eerbaer Laet v niet langher hoonen. Hier mede ghewaerschuyt Sijn Meenenaers ghemeyn Wilt ghy v gheuen vuyt Voor de Bruyt Christi reyn Als een kindeken cleyn So moet ghy ommekeeren So niet tmeenen certeyn Brengt v al int verseeren. Eer v verseeren naeckt Door het meenen misvuecht Bidt inden gheest en waeckt Dat ghy moecht zijn verhuecht Voecht v neerstich ter duecht Als omghekeerde lieden Namaels deeuwighe vruecht Sal die Meenders gheschieden. Orlof met dit concluys Sluyten wy desen sanck Houdet voor gheen abuys Al clinckt tgheclanck wat stranck Twijst haer den rechten ganck Die meenen door zijtweghen Crijghen salich ontfanck Meenders meent eens ter deghen. 