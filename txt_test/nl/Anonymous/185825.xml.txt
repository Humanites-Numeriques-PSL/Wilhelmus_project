 Siet alle vrucht hy hebben soudt, Was hem ghegeven om te eeten, Wtgheseyt eenen boom onthout Van goet en quaet wilt dit al weten Den boom des levens waer met secreten Of hy soud’ sterven die doodt zeer zwaer Zoo haest hy daer af had ghebeten Ghelijck wy doen int nieuwe Iaer. God int beghin int Paradijs, Als hy’t nu al hadde gheschapen, Heeft Adams rub ghenomen wijs, Naer dien hy hem, siet, heeft doen slapen, En heeft daer van een vrou gaen maken, Om vervullen het aerdtrijck daer De mensch alleen is niet goet, wilt smaken Wat nu gheschiet int nieuwe Iaer. De mensch die was, al op dat pas, In eeren, dan zoo haest vergheten, Ghelijck dat gras, en rokent vlas, Is door die sondt daer wt ghesmeten, Om dat hy Gods ghebodt ghing breken, Al aenden boom verboden haer, Dan Godt ghedocht in zijn secreten, Datmen nu siet int nieuwe Iaer. God heeft gheseyt dit doch ghelooft, Dat hy vyantschap soude stellen, Dat sal verpletten satans hooft, Ende alle zijnen ghesellen, Dat saet eens vrouw, dat soud’ neervellen Sijn macht den bant der sondes swaer, Die ons ghebrocht hadde ter hellen, Maer nu verlost int nieuwe Iaer. Hoort wat die liefd’, al heeft ghedaen God heeft zijn beloften ghehouwen, Want siet een Maget sal ontfaen Zoo Esaias gaet ontfouwen, Een zoon Emanuel wilt aenschouwen, T’woort des Vader // wort mensch voorwaer Dat ons hier alleen sal bedouwen, Met gracie in dit nieuwe Iaer. Dat woort wort vleys, het edel greyn, Groot blijtschap ist, d’Engelen singen, Glorie zy God int hoochst alleyn, En vreed’ die mensch van goede wille, Hier opter aerde wiens hart is stille, Daer songh een menicht des Hemels schaer T’was inder nacht dat zijt vertellen, Ghelooven wy int niewe Iaer. Gods claerheyt ziet, dat daer verscheen, Al om die Herders, die ten velden Haer schaepkens waren hoeden alleen: Een blijtschap wast datmen daer melden, In Davids Stadt (als zy vertelden) Ghaet, Christus is gheboren daer, T’gebeurt nu weynich of seer selden Datmen hem soeckt int nieuwe Iaer. Die herders goet, en vergheetent niet Het woort dat nu tot haer ghesproken, Seer haestlijck ziet een yeder liep Met gheloof en harte ghebroken En sien dat kint gheleyt in doecken By zijnen Moeder vertelde haer, Wie hen daer heeft gheseyt te soecken Haer salichmaker int nieuwe Iaer. Een sterre licht, daer scheen nu zoo clear, Werden int Oosten wel vernomen, Die Wijsen hoort die comen daer, Ierusalem turbeerden stoorden Sy vraeghden waer is hy ghebooren Die der Ioden Coninck is voorwaer: Als die Propheet ons seyt te vooren En wy gheloven int nieuwe Iaer. Herodes hoort, is seer ghestoort Als hy die Wijsen hoorden spreken Al om dat woort dat daer quam voort Deed hy haestich vraghen secreten Den Priesters, die nu die Wet weten, En vraeght, is Christus gheboren? waer? In Bethlehem, siet, de Propheten Ghetuygent in dit nieuwe Iaer. Ghy Bethlehem Iuda, cleyne stadt Ghy sult gheensins de minste wesen Wt u sal ghaen een heylich schadt, Die mijn Schapen hier sal ghenesen Voor Israel, een Herder ghepresen, In eewicheyt is zijn wtgangh claer, Dit antwoort gaf Herodes desen, Als ghy nu hoort in’t nieuwe Iaer. Herodes heeft wilt dit verstaen, Die Wijsen stil tot hem gheroepen In Bethlehem zoo sult ghy ghaen Aldaer sult ghy dat kinde soecken: Als ghy dat vint in eenich hoecken, Soo comt en bootschapt my dat claer Op dat ick comend’ oock mach groeten, Aenbidden in dit nieuwe Iaer. Hoort nu doch aen, zy zijn ghegaen Den Ster ghesien al inden oosten, Een blijtschap saen, boven verstaen, Blonck daer weer tot haerder vertroosten Scheen tot zy quamen aen ’t huys zy mosten In gaen, het teyken, siet dat bleef daer, Aenbaden, gaven t’best zy mochten Neder gheboghen int nieuwe Iaer. Sy opende haer schatten bout, Soo David daer seyden te voren, Offerden, Mirh, Wieroock, en gout Die Heylighe Coningen schonen Wiens zielen inden hemel wonen, Daer zy God loven allegaer, Daer wy al mede sullen comen, Soo wy hem volghen int nieuwe Iaer. Princen danckt God die ons bemint Die’t al in zijn zoon heeft vercooren, Soo wie hem volght ende dient, En sal voorwaer niet zijn verlooren, Wilt nu zijn woorden al aenhooren, Ghy sondaers met u sonden swaer, Hy roept, comt al tot my gaet sporen Ghy die belast zijt int nieuwe Iaer. 