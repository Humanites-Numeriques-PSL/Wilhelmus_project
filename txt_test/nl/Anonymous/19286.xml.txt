 HEt leuen duert eewelijcke Uoor die goede tot alder tijt Gheen leuen desen ghelijcke Dus schept doch nu iolijt Wie dat ghy oock zijt Alsoo vele als wy mueghen Hy maeckt ons die sonden quijt Alleen dies nv verblijt Dus laetter ons inne verhueghen. Gods woort certeijn nv crachtich Nv inde weerelt regneert Christus die is alleen warachtich Die op ons herte noteert Hi niet en dispeteert Die doot heeft hy verslonden In hem niet en muermereert Maer op zijn woort glooseert Hem looft tot allen stonden. Hy is alleen ons leuen Dus wilt hem segghen danck Die sonden heeft hy verdreuen Die ons hiel int bedwanck Des helschen viant stranck Maer om ons weer wt te halen Hy ons sinen sone wt liefden schanck Want wy waren alte cranck Dus quam hijt selue betalen. Cristus die en can niet lieghen Dus volghet die schriftuere iendt Ten sal v toch niet bedrieghen Dus legter inne v fondament Al sidy in sonden verblent Wilt v in tijts bekeeren Denct hy is al sonder endt Dus betroudt hem exellent Christum den Heere der Heeren. Wilt v alleen in zijn woort spijsen En wt der weerelt gaen Soo sult ghy in hem verrysen Dus sou ick v hier raen Wilt hant aent cruyce slaen En wilt hier lijden wt minnen Altijt van dwoort vermaen Blijft daer toch vast op staen Dit is des leuens beghinnen. Die helle heeft hy verwonnen Al duer sijn lyden swaer Dat heeft hy dus begonnen Om dat wy sonder vaer Hem souden soo volghen naer En van die weerelt hier steruen Door tvleesschelijck lyden voorwaer By Godt den Uader int leuen claer Soo suldy vruechde verweruen. Cleyn groot, tsi ionck oft out Al van die weerelt hier toch vliet Inden Heere alleen betrout Singt hem een vrolijck liet Uan die weerelt was gheschiet En wilt steruen alle ghemeene Sijn woort altijt bediet En segt wy zijn al niet Maer Christus is al ons leuen reene. 