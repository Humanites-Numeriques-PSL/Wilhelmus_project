 AEnsiet uwen roep altesamen Lieue broeders en susters ghemeyn Niet veel rijcke na tbetamen Noch edel van state reyn En zijnder gheroepen in shemels pleyn Die lust hebben in die weerelt En Gods woort achten soo cleyn. Niet veel wijse na den vleesche En zijnder gheroepen voorwaer Maer die arme zijn van gheeste Die sullen verblyden hier naer En die versteken zijn hier en daer Heeft Godt al wtuercoren En wilt niet vreesen ghy cleyne schaer. Dinct hoe veel datter waren Beurijt en behouden voor scha Doen Noe zijn achster ghinck varen En die weerelt verghinck om die qua En als die vijf steden van Sodoma Met den vier verghinghen En wasser maer drij door Gods ghena. Uan ses hondert duysent personen En quamender maer twee int lant Uan belooften seer schoone Dat was seer triumphant Dwelck is een figuer vaet dit verstant Al op dat eewich leuen Dat eewich is en playsant. Sy en waren niet al aenghename Die met Gideon soude slaen Dan dry hondert eersame Die wter haere lecten saen Die beureest waren hietmen thuyswaert gaen Want si niet en zijn bequame Om teghen die vianden te staen. Sacharias wilt dit mercken Schrijft in zijn derthienste daer Dat Gods volck in twee percken Sal ghestelt zijn tis openbaer En dat derdendeel sal noch moeten voorwaer Gheproeft zijn door den viere Ghelijck dat gout moet zijn seer claer. Een stadt vol goeder daden Wees den Inghel Esdras goedertier En den wech van deser paden Is maer een smenschen voet breet fier Op deen si is water en dander si vier Hoe condt ghy daer in gheraken Ghy en doorgaet dat nauwe eerst hier. Noch schrijft Esdras ghepresen Int vierde boeck int achste voorwaer Datter vele gheschapen sal wesen Maer weynich behouden hier naer En ghelijck datmen vint veel eerde swaer Den aerden vaten te maken Maer lutter om gouden dits claer. Ghelijck die groote vloeden al Meerder zijn dan een druppel soet Soo is der goddeloosen ghetal Meerder dan Gods kinderen goet Och hoe claghelijck eest zijt dies wel vroet O menschen wilt v bekeeren Ende niet meer sonde en doet. Oock spreeckt Christus verheuen Dat den wech is smal en cleyn Die daer leyt totten leuen En lutter vinden hem certeyn Dus wilt v maken van sonden reyn En leuen na twoort des Heeren Op dat wy comen by Christum ghemeyn. Den wech is groot en wyden Die ter hellen leyt wilt dit verstaen Sy gaen der waerts aen alle siden Soe die schriftuere ons doet vermaen Want die helle heeft haer wijt open ghedaen Soo wy in Esayas lesen En veel zijnder die daer in gaen. Noch stater claer wilt hooren Datter veel gheroepen zijn Maer weynich wtuercoren Spreeckt Christus verstaet wel mijn Want si niet en trecken al eenen lijn Maer beminnen die duysterheden Meer dan die cloare sonne schijn. Schict v na die behoorte Spreeckt die Heere verstaet dit al Dat ghy al door die poorte Ingaet die daer is seer smal Want daer vele na arbeyden sal En sullender niet connen in comen Om dat si niet en zijn van tgetal. Tis tijt heeft Petrus gheschreuen Dat doordeel ons sal comen aen Eest dat zijt hier hebben beseuen Die Gods kinderen zijn eersaem Ia dat aen rechtueerdighen nau en sal staen Int tboeck des leuens ghepresen Hoe salt dan metten ongheloouighen gaen. Broeders en susters reene Bidt voor my soo doen ick voor dy Op dat wy alle ghemeene Moghen gaen door desen wech vry Soo sullen wy hier namaels wesen bly Als wy by een vergharen Daer niet dan eewighe vruecht en sy. 