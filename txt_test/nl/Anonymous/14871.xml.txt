 PRonck je van dees Maechden Heyl moet u ghemoeten, Dus het flickrent daeghen Met ghesanghe groeten, So sulje boeten Hier int bedoude gras, De schulde // die ick dulde Om reden // lest leden Doen ick by u was. Coridon ay stille Wat sal dit nu wesen, Waer toe dese grille Laet myn kruytjens lesen, Nimphjen ‘kwaer ghenesen Ghy my een kus toe liet Gaet vanme // wilt anme Rood’ kaecken // niet raecken Want ten lust my niet. Sydy graech om kussen Gaet soeckt u beminde, Die sal t’vier wel blussen Gins aen gheene Linde Daer sult ghy haer vinde Pluckende Lauwerlof, Pryst die // bewyst die De smarte // uws harte Tredet van my of. Straffe Galatea Kout als Noorder Klippen Om dat ik niet ree stae V te bien myn Lippen Coridon myn slippen Laet los schaemt ghy u niet V smeecken // schoon spreecken Noch loncken // ontfoncken Mijn boesem niet. Waer ick eens Amintas K’sou eer kusjens kryghen, O die soo bemint was Wilt vry daer van swyghen K’sie een bloosje styghen Int hooghe voorhooft blanck, Harder // loopt varder Dit lellen // en quellen Weet ick u gheen danck. Ghy behoort u te schaemen Sulckx een Nimph te verghen, Met verdichte naemen Schaemt root my te terghen Galatea verberghen Wilt u ontstelde sin T’lichte // t’ghesichte Vws ooghen // vermoghen Veel Aertsche Goddin. Sou mijn ooghens luyster V het hart ontfoncken, K’wensje liever duyster Datse nimmer bloncken, Coridon beschoncken Is van een vreemde lust, Laet my //en gaet ghy V soete // te moete En gunt my eens rust. 