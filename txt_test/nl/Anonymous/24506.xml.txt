 Myt droeuigen moede blyde te syn dat is seer pynlic op myn eyt die sommygen toet een ander aenschyn dat hem in synre herten geet O weerde vrouwe ic lyde rouwe in di alleyn voer all gemeyn soe sette ic alle myn trouwen Altyt in dinen dienst te wesen conde ic dat doen hoe wal waer my al waer ic siec ic solde genesen wanneer ic troest mocht crygen van dy O bloeme schoen du drageste die croen dat dyns gelic in al eertrick nye wyf en was soe schoen reyn edele keyserynne myns hertsen geer Hoe guetlic is dyn wesen gestalt bauen al bystu te prysen seer du hebste alles wonschen gewalt dyn lieft is suet sy geuet my moet een groet jolyt tot alre tyt nemet my in dyn behuet Ick weet wal dattu stedich bist dier men soe weynich op eerden vynt ic begeer dyn gonst myt ganser vlyt der nyders en achte ic niet een twynt Ic bidde te steruen eer di te deruen Hoech gebaren voer alle vercaren laet my dyn hulde verweruen Alles dinges een eynde dat merke ic wal sonder dine mynne O reyne fonteyne die dat bekeent en dwaelt niet al Du bist teder ende maget reyn vol van genaeden staet my in staeden ic moet begeuen cortelic dit leuen och wylt my dan beraden 