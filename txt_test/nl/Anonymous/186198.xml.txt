 Een steenen vloer en kaal geschuurde wanden, Een stank van schimmel, giftig-groen en zwart, Het durend bloeden van zijn rauwe handen, En muren, muren, muren rond zijn hart. Een maal, dat hij met honderden moet deelen, Een hongerpijn, die alle kwelling tart, - De nooit gestilde eenzaamheid van velen, En muren, muren, muren rond zijn hart. Een zware taak in hitte, koude, regen, Een stem, die in zijn slaap nog vloekt en sart, - De wanhoop, onvoorwaardelijk verzwegen, En muren, muren, muren rond zijn hart. Een foltering, die niets ooit kan verzoenen, Een niet-meer-weten, dat zijn ziel verwart...... En dan de dood in duizend visioenen Op muren, muren, muren rond zijn hart. 