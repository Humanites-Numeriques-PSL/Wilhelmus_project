 O Heere weest doch mijns ghenadich Want teghen strijden lijt mynen moe In mijnder noot, weest mijns beradich Alleen door v verwacht ick tgoet. Ghedenct dat woort ws monts warachtich Op dwelck dat ghy my hope gaeft Dat was mijn troost zijt des ghedachtich Hoe wel ghy my nv aldus straeft. Dijn pijlen zijn in my ghesteken U hant is op my beswaert Metten dooden ben ick gheleken Ghelijck die ghene de onder vaert. Hoe langhe wilt ghy ommekeeren Hoe langhe lijde ick tsvyants smaet Uwen naem wilt toch gheuen eeren Oock hebdy recht op die misdaet. Ghy zijt doch selue die my op hief En van den slijck op nam Mijn salicheyt ick van v besief En weest doch altijt niet so gram Castijende straft ghy mijn misdaet Mijn schoonheyt is te mael verteert Heel ydel is al tsmenschen raet Maer Heer v plaghe doch van my weert. Tis al een moort in mynen beenen Dat my mijn vyant dus bespot Daghelicx spreeckt hy met vereenen Daer en is gheen hulpe aen uwen God. Mijn siele hoe muechdy aldus dolen Ende wesen so onrustich in my God heeft v sdaechs zijn goetheyt beuolen Tsnachts set hy zijn ghesanck by dy. Het was een vrouken van herten blijden Sy badt den Heere voor al dat leeft Noordt oft Suydt West aen allen zijden Want hy ist alleen die voetsel gheeft. 