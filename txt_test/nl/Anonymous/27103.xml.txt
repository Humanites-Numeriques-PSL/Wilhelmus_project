 Een nieu Liet so wil ick singhen Wter herten also fray, Hoe Papou Noorthollandt meende te dwinghen Den seuentwintichsten deser May, Maer ten woude haer niet ghelucken So zijt wel hadden ghedacht, Haer raetslaghen braken in stucken, En dat door Godes stercke macht. Ontrent ses duysent voetknechten, Met seuenhondert Ruyters te Paert, Meenden sy tlant mede te beuechten, Noorthollant hadden sy ghepaert, Opt verraet quamen sy aen loeren, Dat sy van binnen hadden ghestelt, Ontrent vijfhondert Boeren Stonden tot haer hant ghestelt. Een Boer van Wolchlum gheboren, Een knaep van Jesabel bequaem, Hadden sy tot Capeteyn ghecoren, Vier hondert knechten hier met annam, Die in elck Dorp souden branden, Als de Spaniaert quam voor de Schans, Ghecleet met roode syden banden, Maer verloren liep haer Cans. Diederick Sonoy in corter stonden Heeft haest vernomen dese maer, Hy heeft zijn Posten wtghesonden Jn Steden, Dorpen, hier en daer, Dat sy goeden wacht souden houwen Op sulcke Verraders al: Niet alleen Mannen, maer oock Vrouwen Want daer veel waren int ghetal. Die steden en Dorpen al ghelijcken, swoeren malcanderen ghetrou, Doe sy vernamen die practijcken, Die haer nu ghelden sou, Die schepen deden sy toerusten Jn also corter stont, Besetten alle hauens en custen, Teghen sulcken loosen vont. Men ginck die lansknechten halen Jnde Schansen sterck en vast: Die lantluyden altemalen Hebben op haer haspelen gepast: Haer Vaendels sachmen vlieghen Ter eeren den Prince fijn, sy wilden haer niet laten bedrieghen Vanden Monick op dit termijn. Die Papisten quamen aenstrijcken Voor die Schanssen aldaer: Die Leus lieten sy daer blijcken, sy meynden tlant was haer: Die Moelen gingen sy aensteken Die te schorel stont al by de Kerck, Die was ghestelt tot eenen teecken Van de binnen Verraders sterck. Sy gingen daer branden en stoken, Die binnen Verraders saten stil: Tverraet was al ghebroken, sy creghen niet haren wil: Haer Capiteyn was gheuanghen, Met al zijn lantsknechten meest, Die Papouwen sonder verlanghen Zijn vertrocken seer beureest. Hoort toe wat men doe deden Met dese Verraders vals, Die Capeteyn ginckmen doe ontleden, de duyuel brack hem eerst den hals: dit is geschiet warachtich, Veel menschen daer hebben by ghestaen, Alsulcken loon sijn sy verwachtich, Die haer Vaders lant willen verraen. Voorts die Brantstichters te samen Worden al aen staken gheset, Elck in zijn dorp by namen, Om een ander te wachten bet, Haer Cornel ist ontloopen, Met namen Pieter van Hoef: Hy sal int eynd noch wel becoopen: Wie sach zijn daghen sulcken Boef? Van Kersmis is dit verraet begonnen, Amsterdam heeft dit ghewrocht: Om sulcken peys hebben sy geronnen Js dit den Vreed die hy altijt socht? Wy hebbent oock wel vernomen dat sy met Noorthollant sou worden betaelt, die Boer is v te gemoet gecomen, die betalinge had hy dra gehaelt, V belooninge leyt in sacken, Maer het is cruyt en loot, die kesen zijn al ghebacken, V te victalieren in v noot. Maer ghy moeter eerst van gheuen Twee daelders voor dat Licent, dan moecht ghyse wel aencleuen, En halen in uwe Tent. Och Commandeur vol schanden Wilt ghy opwaken niet? Wat dinck treckt ghy te handen? des Heeren werck aensiet: Houdt op van sulcke stucken, Wacht v voortaen hier naer, die Pincxterbloem te plucken, denct aen tvoorleden Jaer. Prince Godt, wilt ons bewaren Van dees Bloethonden fel, die haer selven niet en sparen Om tbloet te storten snel: Laet doch de Kercke groeyen Hier in dit Noort quartier: Wilt ons Prins met wijsheyt bespoeyen, End oock die Zeeuwen fier. 