 MEt luste willen wi singhen Ende louen dat roomsche rijck Van coninck Maximiliaen Gheboren wt Oostenrijck die edel coninck den edelen staet Hoe dat hi zijnder vrouwen Wt Britanien beschreuen hae Die brieuen heeft hi vernomen die edel ioncfrou saert Die met mi wil rijden Die maket hem op die vaert Ic moet rijden na dat duytsche lant Tot minen edelen heere Hi is mi onbekant die bruyt sadt op met eeren Si reedt na dat duytsche lant Met suchten ende met beuen Groot iammer quam daer van Dat dede die coninc van vrancrijck door zijn lant moeste si rijden Die ioncfrou was duechdelijc Doen reedt si een weynich voort die coninc quam haer teghen ghegaen Van tranen werden haer ooghen nat Si wert seer ongedaen Hi seyde god groete v ioncfrou teer V eere wil ic behouden den roomschen coninck te lee Si sprack dat en wil god nemmermeer Ghi hebt een ander wijf Ic hebbe eenen coninc tot een heere Gheboren wt Oostenrijck Hi is edel ende daer toe fijn Ter eeren van hem willic draghen Van goude een cranselijn Mijn wijf en was niet oudt genoech Si en heeft maer neghen iaren Si was mi teghen minen wil gegheuen dat segge ic v voorwaer Het was een ioncfrou op desen dach Si was mi toe gheschreuen Doen si inder wieghen lach Die paeus nam dat ghelt van mi Hi scheyde mi van minen wiue. Hi scheyde ons beyde te samen Twee sielen ende eenen lijue Mer dat sal costen so menighen man die daerom sullen steruen Luttel schulden hebben si daer van Si schreyde nacht ende dach Si screyde al om haer eer Van tranen so werden haer oogen nat. Si versuchte so lancx so meer Si sprac dat en wil god nemmermeer Ic sal mijn eere behouden Den Roomschen coninck ter eer Die dit liedeken eerstwerf sanck Dat waren drie ruyters fijn Si hebbent so lichte gesongen. Te Cuelen op den rijn Si trocken al door des conincx lant Om buyt so souden si gangen Si en hadden ghelt noch pant 