 HElpt my met luste singhen Wat leven dat hy voert, Die juyst voor alle dinghen Nae moye Meyskens loert. Die dach en sal niet comen Zijn slapen is ghedaen Dit doen zijn soete droomen Die met zijn rust vergaen. Die son en mach niet rijsen Of hy is al ghecliet, Hy nutticht dranck noch spijsen Voor hy die liefste siet. Hy loert en lonckt op't strate, Elck merckt zijn wesen soet, Hy houdt noch reghel noch mate Maer loopt zijn lief te moet. Heeft sy gheen lust in't wercken Spaceert sy by den dijck, Of gaet sy eens ter Kercken Dit weet hy al ghelijck. Hy eet noch drinckt met lusten, Hy staet als op der jacht, Zijn hert en can niet rusten Liefd' quelt hem dach en nacht. Hy dwaelt achter een vuere Tot aen den avondt laet, Comt sy dan in de duere Sy crijcht een soete praet. Soo hy een ander minnaer vindt By zijn Joncvroutgen staen, Van rou en vrees zijn hart begint Als een vuyl ey te slaen. Maer als het huys ghesloten is Soo is hy sonder rust, Die met dit sop begoten is, Zijn hongher selden blust. Hy blijft in wint en reghen Tot dat die nacht passeert, Maer t'is noch niet te deghen Als hy dan t'huyswaert keert. Soo hy begint te slapen Sy is in zijn ghesicht, Meent hy dan vreucht te rapen Soo valt zijn turf te licht. Die rust wijckt wt zijn ooghen, Hy tast met claer bescheyt Door desen droom bedrooghen Noch, nae die jongste Meyt. Dan dit zijn fantasijen Die met dit ongheval Den Prins altijdt bestrijen Dus blijft hy even mal. 