 MEt vreught, en deught, schoon Lief ghepresen Bemin ick u voorwaer, Bemin ick u voorwaer, Vreught, verheught, en kan ghenesen Mijn bitter lijden swaer, Mijn bitter lijden swaer, Sonder u Lief eerbaer Is my 't leven een sterven, Dus laet, ick raet, van u verwerven, Dus laet, ick raet, van u verwerven, Deur praet, tot baet, in desen nieuwen Iaer. Al eer, 'thert teer, u oyt jonst gonde Schoot Venus in my klaer, schoot, Schoot Venus in my klaer, schoot, 'tBegeer, soo seer, tot dat ick vonde V minnelijck wesen daer, u minnelijck, V minnelijck wesen daer, u minnelijck, Ick nu aen vind' geen maer, Soo dat ick u moet minnen Laet 't hert, verwert, nu troost ghewinnen, Laet 't hert, verwert, nu troost ghewinnen, Mijn smert, drijft vert, in desen nieuwen Iaer. Reyn vrou, mijn rou, en sal niet enden Voor dat ick gantsch en gaer, voor, Voor dat ick gantsch en gaer, voor, Ghetrou, aenschou, dat ghy gaet senden Troost tegens mijn ghevaer, troost, Troost tegens mijn ghevaer, troost, Want ick gheen moet en spaer, Deughtsame vrou verheven, Dat ghy, seer bly, u sout begeven, Dat ghy, seer bly, u sout begeven, Tot my, heel vry, in desen nieuwen Iaer. Ionst biet, 'tverdriet, Princes sal keeren Weer van u trou dienaer, weer van, Weer van u trou dienaer, weer van, Iae 't Liet, gheschiet, tot uwer eeren, Lieft my nu voor een aer, lieft my, Lieft my nu voor een aer, lieft my, Laet ons worden een paer, En wilt qua klappers snoeyen, Met vlijt, verblijt, laet liefde bloeyen, Met vlijt, verblijt, laet liefde bloeyen, Subijt, wient spijt, in desen nieuwen Iaer. 