 MEt desen nieuwen iare so willen wi vrolic sijn ons heeft een maghet clare ghebaert een kindekijn in bethleem vercoren so ons die schriftuere verclaert es ons een kint gheboren sie maecht bleef onbeswaert ¶ Hier bouen vten throne wert gabriel ghesant. al totter maghet schone. al in dat ioetsche lant in nazareth ter steden vant hi die maghet alleyn hi sprac god gheue v vrede god si met v ghemeyn ¶ Ghi sijt bouen alle vrouwen van gode ghebenedijt bi v wort noch behouden dat adam heeft onturijt ghi sult in uwen lichame een edel vrucht ontfaen ende bliuen al sonder blame en twijfelt daer niet aen. ¶ Die maecht wert seere van binnen verscrict in haren moet. si dacht in haren sinne hoe comen mocht die groet die haer die enghel brochte si en hads noyt ghesien si dacht in haren sinne och hoe sal dit geschien ¶ Die enghel sprac o reyn waer om sidi versaecht ghi sult ontfaen een greyn ende bliuen een suuer maecht ende baren sonder pine. dat licht der engelen broot. der werelt medicine en sal sijn sijns ghenoot ¶ Hoe soudic kint gedraghen en kende noeyt ghenen man. noch en hebbe in mijn behaghen hoe soude dat wesen dan het is bouen natueren crachten te sine moeder ende maecht hier om trueren mijn ghedachten hier om ben ic versaecht ¶ O hoghe maecht van prise waer om side ghi versaecht die heilighe gheest sal rijsen in v wel suuer maecht gods crachten wtuercoren die sullen v om vaen dat van v wort gheboren sal adams sonden dwaen ¶ Elizabeth heeft ontfanghen in haerder ouder tijt haer daghen sijn verganghen o maghet ghebenedijt het es in godes vermoghen dat es ende wesen sal. nv blijft in goeden hoghen vertroost dit iammer al ¶ Die sone des alre hoochsten so sal hi sijn ghenaemt hi sal die werelt verlossen ende ghi blijft onbescaemt sijn rijck sal altoos dueren. ende nemmermeer vergaen hier om so en wilt niet trueren die vruecht suldi ontfaen ¶ Die oetmoedighe maghet reyne viel neder op haer knyen siet hier gods deerne cleyne na uwen woorden moet mi geschien. al totter seluer vren ontfinc die maghet fijn si droechen al sonder trueren si baerden al sonder pijn ¶ In bethleem vercoren als ons scriftuer verclaert is ons dat kint gheboren het is veel eren waert die moeder is maecht eerbaer dies willen wi vrolic sijn hi is god ende mensche te gader hi en mocht niet beter sijn 