 Ghy cleyne Christen hoopken och, Moet wassen en vermeeren, Ghy zijt so kleyn een schade doch Wilt God met wercken eeren, Siet niet op werelt vleesch noch bloet Noch op dit cleyn verganckelijck goet, Maer slechte oyt woort des Heeren. Lieve Christen vergaderingh Ghy zijt van cleynen hope, Vermaent malcander sonderlingh Dat niemant t'ruym door loope, Slaet altoos op malcander acht, Wacht dat niemant van ons gheslacht, Sijn eerste gheboorte vercoope. Christen ghy heylich Priesterdom, Gaet niet op duyster weghen, Siet niet mer Loths huysvrouw weerom Daer ghy uyt zijt ghesleghen, Wie aen den ploech houdt en omsiet, Die en is nut tot den rijcke Gods niet, Dus wandelt doch ter deghen. Kinders Gods neemt u tijt wel waer, Tis schier de laetste stonde, Wort nu niet mat noch wanckelbaer, In Godes woort bevonden, En laet de liefde niet werden cont, Maer waeckt, bidt, altoos jonck en out, Vierich uyt herten gronden. Och sticht malcander dach en nacht, Vermaent den een den ander, Wacht dat niemant van ons gheslacht Int ongheloof verandert, Gheeft altoos goet exempel voort, Wacht datmen niet quaets van u en hoort, Maer leert, straft, dreycht malcander. Eert God met liefde sonder smert, Met herten, tonghen, monden, Wacht dat niemant in een boos hert, Des ondeuchts wort bevonden T'welck treet van God en sijn ghemeent, Siet toe niemant wort versleent, Doort valsch bedroch der sonden. God wilt alleen navolghen fijn, Toont in als een nieu leven, Laet Gods woort niet ghelastert zijn wilt goet exempel gheven, Weest ghy een spieghel alle man Datmen van u niet segghen en can, Dat ghy quaet hebt bedreven. Met wercken wilt volbringhen wel, dat ghy met u tonghe spreeckt, Wilt metter daet volbrenghen en snel, dat u van God wert ontdeckt Wilt met den mont belijden niet, En loochenent met de wercken siet, Goet te doen niet en vertreckt. Werck en daet wilt bewijsen jent, Dat ghy sijn rechte Christen, De boomen en sijn vruchten kent, Dus hebt gheen arghe listen, volcht vierich na u Heer u God, Hebt hem lief en houdt sijn ghebodt, schout alle antichristen. Dat niemant Gods genade versuymt Op datter niet een quade, Een bitter uyt en schuymt, En doet so u siel schade, En gheeft laster noch arghernis, Noch oock gheen quaet ghetuyghenis, En wijcke so van Gods pade. Leven wilt na Gods woort en leer, Wilt in als ghelijck wesen, V Vader, Meester ende Heer, Volcht recht in als na desen, Bewijst met wercken en daet altijt, dat ghy oprecht herboren zijt, En dat ghy God gaet vreesen. Doch wilt God u Prince, u Heer, Met werckt en daet belijden, Soeckt meer Gods eer//van smenschen leer, Wilt voor de waerheyt strijden, Met ooghen traen//ick u vermaen, Wijckt gheensins van de rechte baen, Wanckt niet aen beyde zijden. 