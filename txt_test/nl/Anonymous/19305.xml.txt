 IN desen tijt//Christen broeders bequamen Elc geest subijt//wilt gheen gelooue geuen Maer wie ghy zijt//proeft de gheesten al tsamen Of zijs in den strijt//van God blijcken beseuen Want daer zijn ongemeten//veel valsce Propheten Als opgeblasen geesten//werkers boos vol tempeesten Die hem beromt//wacht v daer af aluoren Antechrist compt//hy is van nv gheboren. Den gheest segt claer//dat ten laesten termine Sommighe voorwaer//tgelooue sullen wijcken Uolghende naer//sduyuels valsche doctrijne Uol luegens swaer//en gheueynsde practijke Hebbende seer behendich//een branteecken inwendich Bloet gierich vol onrusten//minnende de wellusten Die duert bedwanc//sullen naer claer bedieden Spijse ende dranc//en thouwelijck vertieden. Siet naer partie//v niet latende bedriegen Duer Philosophie//of menschelijcke instellen Die compaingnie//hoortmen moetwillich liegen Is vol envie//tvolck si lastelijck quellen Dus laet v niet verwinnen//van vleesscelijcke sinnen Die segghen sonder mincken//wilt dat eten oft drincken Hebben een schijn//der wijsheyt si in nooden Dwelck niet en zijn//dan der mensche gheboden. U lieden wacht//van geueynsde ypocriten Den mont die lacht//therte is ter wraken vierich Wel daer op acht//si ghaen in schaeps abyten Maer tzijn dach en nacht//gripende woluen gierich Diet volc lasten doen voeren//en selue niet en roeren Eere die si soecken//tvoorsitten tallen hoecken Buyten verciert//si en zijn niet om vereenen Binnen logiert//niet el dan doode beenen. Wacht voor tgebroet//van alle lucifers knapen Scijnende verwoet//als geslachte der slanghen Suygende tbloet//van die onnoosel schapen En de wolle goet//si voor abijt aenhangen Hebbende een schijn loyalich//van een leuen God salich Gods cracht si versaken//en sgheest keest niet en smaken Uan sulcken v went//si zijn vol ydel cluchten Al siende blent//bekent aenhuerlie vruchten. Die selue zijnt//die de huysen duer loopen Ende gepijnt//vroukens gheuanghen leeden Het blijct soot scijnet//donnoosel moet becoopen Want gefenijnt//si haer netten spreeden Sy leeren bouen sommen//en nemmermeer en commen Tot kennissen der waerheyt//doende verloren arbeyt Maer gelijc zy//die Moyses wederstonden Die waerheyt vry//wederstaen dese valsche vonden. Tsijn menschen al//van sinnekens gebroken Duer des vleesch val//int ghelooue versteken Dit eest ghetal//van wien dat is voorsproken Tvol ende sal//aen hemlieden ghebreken Want huer dwaesheyt geresen//sal elc openbaer wesen Dus wilt van hemlieden wenden//want tzijn leyders der blenden Cristus is den steen//wilt daer op vast fonderen In anders gheen//is der sielen salueren. 