 EEn aerdich Vrouken heeft my bedrogen Daer ick op was vergeckt, Haer smekende woorden zijn al gelogen, Dat vinde ick nu perfeckt. Sy is my doortreckt Te dobbelt oock van gronde, Dus keer ick my van haer, Sy payter so veel met haren valschen monde, Ick en achtse niet een hayr. Ghesellekens wilt u sinnekens keeren Van sulcken schoon samblant, Want zy sal u pluycken en Minne leeren Ia hebdijt wel in die hant, Daer of heb ick verstant Gaet Vlaenderen heel int ronde, Gheen Wijf soo wanckelbaer, Sy payter soo veel met haren valschen monde Ick en achtse niet een hayr. Nu laet ick een ander zijn goet verquisten, Van sinne jonck en mal, Want syder met haerder subtijlder listen V seer wel plucken sal, Ende vallen eenen val, Dits dagelijcx bevonden Met haer, nu hier nu daer Zy payter so veel met haren valschen monde, Ick en achtse niet een hayr. Ionckvrouwe ghy laet nu voor u knielen Ghy zijt daer door bekent, Al in een Rosbaer met drie Wielen Sult ghy nemen u ent, En ick triumpheren jent, Als ghy tot allen stonden Sult sitten in lijden swaer Zy payter so veel met haer valschen monde Ick en achtse niet en hayr. Adieu ghy waert mijn Princesse Met uwen Sneeu witte Keel, Adieu ghy paeyter wel vijve of sesse Mest Hannen en Wuyten wel, Adieu mijn dubbelt vel Dies keer ick van u omme Dus ick en vraech nergens naer, Zy paeyter so veel met haren valschen monde Ick en achtse niet een hayr. 