 IC sie die morghen sterre heer ihesus claer aenscijn Ic gruetu sonder merren Met alder herten mijn. ¶ Och wie mach ic daer horen maken so suet ghebaer het luydet in mijnen ooren oft gulden herpen waer ¶ O siel wildi mi minnen ende mi bekennen bat ende mi daer mede ghewinnen ic ben dijnre herten scat. ¶ Ihesus och lief vercoren mijn troost mijn toeuerlaet verleent mi al te voren te volghen uwen raet ¶ Wildi bi rade leuen so laet ws selfs raet en wilt dat al begheuen. daer uwen sin toe staet ¶ Sijn dit die naeste weghen so ben ic seer veruaert natuer die en wils niet pleghen het is haren rechten aert ¶ O siel slaet op v oghen siet aen mijn bitter pijn mijn edel bloet verdroghen wildi mijn beter sijn ¶ Vildi mi niet begheuen. ihesus mijn gulden pint so wil ic v al mijn leuen. draghen in minen gront. ¶ O siel sou ic v laten neen ic in gheenre stont. ic ben om uwer baten ter doot toe seer ghewont ¶ O heer v bedructe tranen gheeft mi doer v oetmoet en dat ic mits v vermanen. mach vercrighen dat eewighe goet ¶ O siel ontfaet die crone mijn trou die gheue ic di mi suldi hebben te loone en scheyt nv niet van mi 