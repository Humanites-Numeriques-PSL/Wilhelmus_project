 Ic heb die schoenste wtuercaren oer liefte is vast in stadicheit hadde sy gedaen ic waer verlaren Verlaren oec inder ewicheit Maria du bist al die ic meyn bauen alle vrouwen schoen alleyn och laet my syn dyn troest bereyt Ick bidde di ic bidde di och staet my trouwelic by God gruet v weerde maghet reyne ende moeder der barmherticheit ende der genaeden een ewige fonteyne bewyset den sunders myldicheit din macht is groet by god den heren seer gheerne volbrenget hi dine begeerte syn moeder en mach hy weygeren niet Ick bidde di ic bidde di och staet my trouwelic by Der werlde vroude en mach niet dueren oer arch heeft mennich mensche bedragen dat eynde der vrouden en is niet dan trueren oer dienres heeft sy mannych gelage Maria gy syt die stedich blyft Daer om keer ic toe di myn liefte din dienre wyl ic geerne syn Ick bidde di ic bidde di och staet my trouwelic by Dyn doegden en konde ic niet wtspreken al had ic alle tongen ghewalt an mynre macht solt my ontbreken seer guetlic is dyn wesen gestalt du biste des hemels een conynginne ende der werlde keysarynne in dinen handen staetet al ic bidde di ic bidde di och staet my trouwelic bi Myn ziele is dicke in swaren noden bange is dat jonge herte myn Ick sorge die duuel wil my doden oec vreese ic seer die helsche pyn Ick bidde dat gy altyt wilt syn tegen alle quellynge een medecyne ende my verblyden in allen liden Ick bidde di ic bidde di och staet my trouwelic by Maket my van allen sunden vry behuedet myn herte ende alle myne synnen mit allen doechden vercieret my dat bid ic doer dine reyne mynne gy syt den sunders een troesterynne Ick lye dat ic een sunder byn daer om soeke ic genaede aen di Ick bidde di ic bidde di och staet my trouwelic by Och weerde vrouwe myns hertsen lost genaede begeer ic van di te ontfaen gy syt myn hape ende alle myn troest dede gi dat waer mit my alle gedaen ontfermt v mynre al coem ic spade ic hebbe my dickewile quellic verraden och moeder mylde ic geer genade Ick bidde di ic bidde di och staet my trouwelic by Teghen dat wy van hier nv scheyden als wy dit leuen moeten laten soe wilt ons hemelscher vrouden bereyden Daer vroude is altyt sonder mate in des hemels throen daer gy syt schoen verheuen by dinen ewigen soen daer di die enghelen choren lauen ic bidde di ic bidde di och staet my trouwelic by 