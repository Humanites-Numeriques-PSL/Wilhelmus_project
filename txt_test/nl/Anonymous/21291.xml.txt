 AEnhoort ghy menschen opter eerden Die van God gheschapen zijt Wilt nv Gods woort aenueerden Betert v leuen tis meer dan tijt Want die bijle, hier wel op let Is aen die wortel der boomen gheset Daerom elcken boom die hier Gheen goede vruchten en brenghet met Sal worden af ghehouwen net Ende gheworpen int eewich vier. Coemt tot my om te drincken Al die met dorste zijt belaen Om niet sal ict v schincken Wijn en melck om te versaen Wie in my ghelooft certeyn Ghelijck die Scriftuer tuycht gemeyn Uan diens lijf sullen vloeyen soet Uloeden des leuende waters reyn Dit sprack Christus vanden geest alleyn Die sy ontfanghen souden met ootmoet. Ick ben spreect Christus verheuen Die verrijsenisse en dleuen bloot Wie in my ghelooft die sal leuen Ende niet sien den doot Ende so wie daer leeft En in my gheloouet heeft Die en sal niet steruen eewelick Maer wie in mijn gheboden sneeft En hem daer niet toe en begheeft Die sal deruen mijn eewich rijck. Den wech die is seer inghen Die daer totten leuen leyt Weynich zijnder die daer door dringhen So Christus ons claerlick seyt Maer den wech die is seer breyt Die daer totter hellen leyt En veel zijnder die daer op gaen Want sy niet en bekenden tsecreet Uanden Heere diet al regeert Daerom sullen sy loon na wercken ontfaen. Christus laet ons oorboren Ende spreect met woorden fijn Datter weynich zijn wtuercoren Maer veel die gheroepen zijn So wie dat hem niet om en keert Ghelijck een kint hem seluen verneert Ende van nieus gheboren wert Die en sal niet worden gheordineert By den Heere, maer zijn onteert En sal ontfanghen die eewighe smert. Ick banck v Uader ende Heere Des hemels ende der aerden vroet Sprack Christus in zijn leere Dat ghy die verberghen doet Uoor die wijse des werelts groot Die v dienen in eenen schijn deuoot Maer ghy openbaert metter spoet Den armen ende ootmoedighen bloot Die v aenroepen in allen noot Ia vader want dat is voor v goet. Ick ben spreect Christus ghepresen Dat licht der werelt claer Wie my na volcht sonder vreesen Die en sal niet wandelen voorwaer Inder duystern sse blent Daermen my niet en bekent Maer hy sal dat licht des leuens sien Betert v leuen spreect Christus ient Dat hemelrijck is v by ontrent Gheen tijt der boeten sal hier na gheschien. Keert tot my al te samen Spreect God int openbaer So moecht ghy worden bequame Om te beeruen mijn rijcke claer Wilt af laten van dat quaet En doet dat goet vroech ende laet Soect vrede tot allen tijden En weest niet bedroeft noch desperaet Al ist dat v die werelt versmaet Maer wilt v daer in verblijden. Hoort seyt die Heer verheuen Mijn wtuercoren weest bereet Want den dach is hier beneuen Der tribulatie wreet Maer van dien sal ick v saen Uerlossen hoort doch mijn vermaen En vreeset noch en wanckelt niet Want ick die Heere sal v bystaen Dat v geen quaet en sal comen aen Ende helpen v wt alle verdriet. Salich so sult ghy wesen Als ghy veruolghinghe lijdt Om mijnen naem ghepresen Ende haten v altijdt Ende lasteren v voor quaet Daer aen lieghende metter daet Wilt v verhueghen metter spoet Want uwen loon dit wel verstaet Sal wesen groot voor dien ontfaet Uan mijnen Uader inden hemel goet. Want also hebben moeten lijden Alle die Propheten ient Die gheweest zijn voor uwen tijden Ende hebben mijnen naem bekent Sy zijn veruolcht met vier en swaert En ghedoot vanden boosen aert Ghelijck die Schrift ghetuyghet vroet Daeromme en weest oock niet veruaert Als ghy mijnen naem verclaert Maer troost v in mijn woorden soet. Ghelijck ghy zijt deelachtich Des lijdens ende teghenspoet So sult ghy worden veruult crachtich Met troost, ende worden behoet Al voor die eewighe pijn En verlossen v wt tlijden dijn Dat den Godloosen sal gheschien Want haren worme op dat termijn Die en sal niet steruende zijn Noch haer vier gheblust na tschrifts bedien. Salich zijn sy in desen Die Gods gheboden houden altijt Want haer macht die sal wesen Int hout des leuens wijt Want sy lieden sullen ingaen Door die poorte des leuens saen Want buyten zijn die honden quaet Die toouenaers ende die doot slaen Die hoereiaghers en afgoden dienaers plaen En die loghen beminnen metter daet. 