 IOnstich saluyt//si v elc hier geschoncken In v vertuyt//ghy Cristen broeders van prijse U hier ontsluyt in een vierich ontfoncken Het soete conduyt//van shemels paradise Des Uaders liefde soete//die ons compt te gemoete De cracht van al zijn woorden//zijn deuine accorden Tonswaert gemeyn//elc si hier op voordachtich Segt groot ende cleyn//lof eewich god almachtich. Naer Adams val//duer tsvyants becueren Sprac God ick sal//viantscap tusschen v stellen Die dat ghetal//van tserpent sal doen trueren In tsweerelts dal//sal v een vrouwe quellen Touwen spijte voor bringen//al die v macht sal dwinghen Want tsmenschelijcke verkiesen//sult ghy daer bi verliesen Des vaders woort//is om ons vleesch bedeghen Met goet accoort//ons sonden al ghedweghen. Noch heeft belooft//God Abraham drij saken In liefden beschooft//duer Abrahams betrouwen Sijt niet verdooft//ick sal v saet crachtich maken Des wert berooft//tsvyants macht sonder houwen Ick sal v om v verbliden//v saet ghebenedijden Dat sal ic oock versadich//op deerde zijn genadich Sijt niet versaecht//ick ben tot v ghehuldich U si ghewaecht//v saet wert menichfuldich. Soo daer noch staet//wel tonser confoorte Dese woorden vaet//wt Tsvaders goddelijcke liefde Noch sal v saet//besitten die poorte Sijn tsvyants quaet//ghi die mijn woort geriefde U onderdanichede//sal v bringhen in vrede Duer zijn deuijne tale//iont hy ons principaele Den heylighen geest//ons voor een goede exempel Elc mensche eerst//maect Godt ooc eenen tempele. Noyt gheen so groot//voor tsmenschelijc geslachte Die voor ons boot//siele ende lijf te pande Die starf den doot//als Christus de mit machte Uerres minioot//als leuende offerande Hi selue om ons gewinne//bequaem was wt min Als Lam vol van virtuten//dat den boeck mochte ontsluyten Noyt gheen so reijn//noch van so grooter weerden Uoor ons ghemeijn//in hemel oft op eerden. Den Uader goet//spreect tot ons wtuercoren Met woorden soet//met goddelijcke gheduene Dees woorden vroet//en die sult ghy aenhooren Tuwen voorspoet//dits mijn beminde soene Cristus die domineerde//daer hi transfigureerde Duer zijn deuijn berayen//wilde hi zijn liefde sayen Als Uader vry//wilt hi zijn lief ons ionnen Nv is daer by//helle ende doot verwonnen. Gods gratie ient//die is by ons gebleuen Seer excellent//singt hem nv aen met loue Seer diligent//zijn vleesch zijn bloet ghegeuen Uoor ons present//tot onser siele beschoue Noch heeft hi tonser baten//ons een gebot gelaten Dat wy nae ons vermoghen//malcander liefde betoghen Neempt hier af danck//ghy mannen en wijuen Wilt vry en vranck//in Cristus liefde bliuen. 