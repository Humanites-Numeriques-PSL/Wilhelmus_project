 COmpeer ick sweer u voor gewis, Als ick den wyn , en Toeback mis Dat het met my geen deegh en is, Voor-waer ellendigh is den Man Die geen Lief-hebber is daer van Om uyt te vegen eene kan. Compeer 't en is voor-waer geen pyn, Een nachtjen over vrolijck sijn Met een Cnuysken inden wyn: Wat droes, waer isser meerder vreught Als datmen soo sijn eerste jeught? In dat edel nat verheught. Compeer die daer u jeughdigh lijff Gaet binden aen een tydt verdryff, Een Grim kaus, oft leppigh wyff, DÃ®en acht ick par ma foy niet fijn, Die soo een Griet oft quaede Lyn Liever kiest als desen wyn. En is het dan niet wel geclaert? Sy tiert, en vlieght hem inden baert, Gelijck toch is het Vrauwen Aert: Compeer ick bid u haut u vry, Eer dat u vryhyt comt in lij Wacht u wel van soo een Pry. Ick segh, en sweer u dan Compeer Dat ick den Ticktack, en 't verkeer, En 't Casken veel meer exstimeer, Voor my, k'en Trou ick nimmermeer, k'Hau vande gulde vryheyt meer Adieu Compeer, comt morgen weer. 