 DAt ruyterken inder schueren lach DAt ruyterken inder schueren lach die schuer was cout den ruyter was nat Och lieue heer waert decket mi Och lieue heer waert decket mi die schuer is cout seer vrieset mi Die waert sprac zijnder dienstmaecht toe Die waert sprac zijnder dienstmaecht toe Gaet decket den ruyter met hauer stroe Dat meysken en dorstet laten niet Dat meysken en dorstet laten niet Si dede dat haer haer meester hiet. Si nam den ruyter in haren arm Si nam den ruyter in haren arm Al was hi cout si maecte hem warm Doen die ruyter zijn willeken had gedaen Doen die ruyter zijn willeken had gedaen Sprac hi scoon meisken ghi moecht wel gaen. Waer soude ic rijden waer soude ic gaen Waer soude ic rijden waer soude ic gaen Ic ben met uwen kinde beuaen Sidy met mijnen kinde beuaen Sidy met mijnen kinde beuaen So sult ghi rijden ende ick sal gaen Hi settese voor hem op zijn paert Hi settese voor hem op zijn paert Hi voerdese tzijnder moeder waert Och lieue moeder hier is mijn wijf Och lieue moeder hier is mijn wijf Ick hebse lieuer dan alle v lijf Die moeder sette haer eenen stoel Die moeder sette haer eenen stoel die dochter worp daer een cussen toe Die moeder leyde een ey int vier Die moeder leyde een ey int vier die dochter twee dat waren drie 