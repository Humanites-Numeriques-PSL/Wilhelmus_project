 GHy Christenen en wilt v vertoornen niet Int voorspoet der Godloosen Noch en trect aen v gheen verdriet Om tweluaren der boosen. Want als tgras so sullen sy vergaen En haestelick af ghesneden Als groene cruyt so werden sy saen Uerdorret en al vertreden. Sedt uwen troost in God alleen Keert alle dinck in duechden Blijft in v lant, wilt alle ween Al int ghelooue veruruechden. In God hebt altijt uwen lust Wat hy gheeft het sal wel smaken In zijn weghen so weest gherust Betrout hem, hy salt wel maken. Uwe rechtueerdicheyt als een licht Sal hy claerlick openbaren Ghelijck die middach al verlicht Sal hy onrecht verclaren. Hout v aen God wat hy v schinct En vertoorent v niet, swijcht al stille Als uwen viant voorspoet vinct Doende na zijnen wille. En grimmet noch en toorent niet Wilt goet voor arbeyt gheuen Die God wacht in zijn lant bediet Die quaet doet die wert verdreuen. Laet noch om eenen cleynen tijt Den godloosen onderwinden Hy wert ghesocht breet ende wijt Maer niemant en sal hem vinden. Maer die saechtmoedighe dat lant Met paeys besitten sullen Al sonder der Godloosen verbant Die rasen ende dullen. Die quaden ouer den goeden raest Als van sinnen benomen Maer God houdt hem voor goet verdwaest Want zijnen dach die siet hy comen. Die Godloose die blooten haer sweert Ende spannen alle haer booghen Al om te quellen den goeden weert Die hem tot duechden wilt pooghen. Haer sweert sal in haer herte gaen Haer boghen die sullen breken Alle tquaet dat door hem wert ghedaen Sal in haer herte steken. Den Christen is beter cleyn goet Dan hoopen goets der boosen Want God altoos den weldoender behoet Den arm die breect der Godloosen. God weet wanneer hy sal bestaen Den ontschuldighen te helpen Sijn erue die sal veel langher staen Dan zijn gulden schelpen. Hem wert de sonde noch een verwijt Al in quader tijt begheuen Maer hem wert inden dieren tijt Ghenoech ghegheuen, om by te leuen Al warent Godloosen als schat Seer hooghe al in die werelt verheuen Ueel snelder dan een roose blat Werdense als roock verdreuen. Die godloose borcht gheerne tghelt Dwelck hy gheerne behilde Die rechtueerdighe is al vry ghestelt Barmhertich ende milde. Die van God wert ghebenedijt Die sal besitten die erue Maer die daer wert vermalendijt Tis wel recht dat hijse derue. Des menschen weghen zijn gheuoert Uan God in zijn behaghen Al valt hy, hy wort onberoert In zijn hant wilt hy hem draghen. Ick ben van ionckheyt worden oudt Noyt en heb ick connen vaten Den rechtueerdighen arm oft cout Noch zijn kinderen verlaten. Hy is barmhertich nacht ende dach Al in Gods weghen ghetorden Sijn saet sal oock al sonder gheclach Ghebenedijt worden. Wijct vanden quaden doende duecht Ende blijft alle eewich leuen O God die alle zijn heylighen veruruecht En wiltse niet begheuen. Eewich in eewich so blijuen sy Int quade sullen sy verganghen Die goede dlant besitten vry Eewich al sonder verlanghen. Die mont der Christen wijsheyt denct Gheen onrecht en can hy clappen Want Godt zijn wet int herte hem schenct Ende bewegende zijn stappen. Den Christen die Godloose ontsiet Dat hy hem mochte dooden Maer God die en verdoemt hem niet Maer hy trect hem wt den nooden. Uerbeyt op God in zijnen wech Ghy sult dat lant besitten Die Godloosen verstoot hy wech Beschickt ten helschen pitten. Der godloosen ick eenmael Sach grouwelick van doene Machtich groot rijck als admyrael Ende als den lauwer groene. Ick ghinck voort ouer ende siet Ick sach ten allen inden Ick vraechder na men vanten niet Hy en was niet te vinden. Weest onschuldich ende siet an Naer die rechtuerdichede Want dat leste van sulcken man Is paeys ruste ende vrede Die Godloose die sullen vergaen Tsamen cleen metten grooten Ten lesten en sal niemant staen Maer werden wech ghestooten. Der gherechticheyt ende salicheyt Is van Godt ende onfermen Hy wilse in alle dierbaerheyt Uan ongheluck beschermen. God salse helpen als hy seyt In der Godloosen aenschouwen En brenghen ons allen tot salicheyt Want sy in hem betrouwen. 