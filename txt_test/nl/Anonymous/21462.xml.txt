 HOort al te samen bidt ende waect Want wy na Gods beelde zijn gemaect U ooghen wilt opheffen Dat ons den dach des Heeren naect Moghen wy wt Christus woort beseffen. Deen volck sal teghen dander opstaen En den vader sal zijn kint afgaen En dat kint sal den vader versteken Ghelijck voor die diluuie elck was belaen Ueel boosheyts ende veel ghebreken. Aldus die boosheyt menichfout Sal hebben spreect Christus in ionck en oudt Die ouerhant ghenomen Die liefde wert in veel herten cout Merct of dit niet en is volcomen Daer en is gheen liefde ter werelt claer Maer vermaledijnghe en lueghen swaer Oncuysheyt en ouerspel regneren Wy legghen deen sonde op dander eenpaer Na Ieremias propheteren. Wat gulsicheyt en wat ouerdaet Wat hooueerdie is in elcken staet In spijse in dranck ende oock in cleeren So wtwendich dat tvolck nv gaet Men kent gheen schamel luyden wt heeren. Wat doen wy al om deertsche goet Dat in die werelt verrotten moet Of dat die motten sullen eten Of een dief macht comen stelen metter spoet. Daer wy Gods liefde door vergheten. Wat mach den menschen baten dat Hy heeft (spreect Christus) alder werelt schat Als hy zijn siele soude bederuen Al waert dat ghy duysent weerelden hadt Ten helpt v niet als ghy moet steruen Christus ginck voor ons tot inden doot Waer helpen wy malcanderen wter noot Al hooren wy Christus leden karmen Daer en is compassie cleyn noch groot Elck keert zijn herte vanden armen. O Christen menschen wilt v spoen Om die leden Christi bystant te doen Wt liefden wilt die hant toe steken Uan spijse en dranck, van cleeren en schoen Daer sy af zijn in ghebreken. Want God sal spreken ten oordeel saen Wat ghy in mijnen naem hebt ghedaen Den alderminsten hebt ghegheuen Dat heb ick altemael ontfaen Coemt ghebenedijde int eewich leuen. Daer na sal hy spreken schier Gaet vermaledijde int eewighe vier Want ick my noyt en verblijde In eenich ghebreck oft eenich dangier Uersocht ghy my tot gheenen tijde. Dus wilt hier op ghedachtich zijn Gods woort dat moet warachtich zijn Dus elck zijn herte hier toe keere Wat ghy uwen naesten doet Dat doet ghy God den Heere. 