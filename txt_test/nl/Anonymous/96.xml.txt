 Compt al ghy Venus dierkens, En wilt my helpen trueren Mijn lief zoet van manierkens, En mach my niet ghebueren Mijn herteken wil my schueren, Ick ben in lijden groot Zal dit noch langher dueren Van liefde blijf ick doot. Mijn lief soet ende reyne, Quam my veel liefden toghen Eylaes t'was sonder meyne Dat sie ick nv voor ooghen Want zy heeft my bedroghen Noyt man in meerder noot Sal ick dit langher gedoghen Van liefden blijf ick doot. Nochtans sal ick beminnen Bouen alle Gout seer fijnen Mijn Lief seer soet van sinnen Ja bouen claer Robijnen Liet zy haer ooghen schijnen Tot my, ick seght v bloot Hierom ben ick in pijnen, Van Liefden blijf ick doot. Niemant en mach ick claghen, Mijn druck en sware lijden. Dat ick alleen moet draghen Nu ende tot allen tijden, Mocht ick noch eens verblijden En rusten in haer schoot Nu moet ick staen bezijden Van liefde blijf ick doot. Priencesse altesamen Die sijt in dese contreyen, V lief en wilt niet beschamen Maer wilt haer eer verbreyen, In dese coele Meyen Dat soete Roosken root, So ghinckse van my scheyden Van liefde blijf ick doot. 