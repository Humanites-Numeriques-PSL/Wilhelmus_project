 COmt sondich mensch, en leert ootmoedicheyt, By Iesus die hier inde Cribbe leydt, Compt siet den grooten Godt gewonden hier, Comt siet hier in dit stroy, soo leyt het Heylich vier. Als ghy sult wesen aerm en vol verdriet, Dan seyt die werelt ick en ken u niet, Comt hier en leert, wat is oprechte vreucht, Verlaet het quaet, en volght altijt d'oprechte deucht. D'oprechte deught die vintmen inden stal, Dat vrolijck lijden doet, dat over al Om dat den Heer het lijden soo bemint, Soo comt hy nu uyt liefde, worden een cleyn kindt. Siet vanden stal soo gaet hy naer het Cruys, Om ons te brenghen, boven in sijn huys: Lof moet u altoos wesen, Iesu soet, De liefde van u Cruys, die brenght ons alle goedt. 