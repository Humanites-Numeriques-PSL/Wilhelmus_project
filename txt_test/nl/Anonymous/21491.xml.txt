 LAet ons hebben onder malcander reyne liefde soet Also ons Ioannes beschrijft ghestadich Want de liefde coemt van God ghenadich En die liefde heeft die is wt God ghebooren wijs en vroet En kent God in alle dinghen weldadich Maer die niet lief en heeft die is seer schadich En hy en kent God niet, want de liefde is God Dus blijft hy onuerstandich simpel en bot Gheloof en hope van ons int eynde scheyt Maer de liefde blijft ons by tot inder eewicheyt. Maeckt reyn v sielen segt Petrus in synen eersten brief In den gheest voor de ghehoorsamichede Tot ongheueynsde broederlicke vrede En hebt v onder malcander hertelicke lief Wt reynder herten weest ghenadich mede Als wedergheboren na Christus sede Wt gheen verganckelick maer onuerganckelick saet Als wt dat leuende woort Gods dat eewich staet Gheloof en hope van ons int eynde scheydt Maer die liefde blijft ons by tot inder eewicheyt. Weest nuchteren en waket in een snel vierich ghebet. Laet onder malcanderen voor alle dinghen Een bernende liefde neerstich ontspringen de liefde die doot al ons listich boos en quaet opset En sy en laet ons gheen sonden volbringhen Dies wy van vruechden vrolicken singhen Die liefde so ons Petrus schoone vertreckt Die menichuuldicheyt der sonden bedeckt Gheloof en hope van ons int eynde scheydt Maer die liefde blijft ons by tot inder eewicheyt. Wilt aentrecken segt Paulus de bernende liefde Gods Den bant der volcomenheyt hooch ghepresen Die allen druck en lijden doet ghenesen De hooftsomme en deynde des eewigen gebots Dat sal liefde van reynder herten wesen Met een goede consciencie na desen En een ongheueynst gheloof daer me Uan welcken wie dat dwaelt crijcht groot onure Gheloof en hope van ons int eynde scheydt maer de liefde blijft ons by tot inder eewicheyt. In tribulatie verhuegen en verblijden wy Door die liefde die ons beurijt van sneuen Uan den gheest in onsen herten ghegheuen De liefde maect ons van allen druc en vreesen vrij De liefde en can suchten noch beuen Door liefde worden wy seer ghedreuen In alle goede wercken God aenghenaem Als kinderen tot Gods dienst bequaem Gheloof en hope van ons int eynde scheydt maer de liefde blijft ons by tot inder eewicheyt. Al had ic bouen alle menschen wtnemende tael Ende met Enghelicken tonghen sprake En dat my de liefde dan noch ghebrake So waer ick als een klinckende belle of metael Al konde ick Propheteren met ghemake Ende wiste wel alle verborghen sake Al konde ick door tghelooue seer crachtich siet Berghen versetten, ten baet my al niet Gheloof en hope van ons int eynde scheydt maer de liefde blijft ons by tot inder eewicheyt. Al gaue ick mijn goet en haue den armen menschen al En liet mijn lichaem verbranden Sonder liefde koemtet my alle tot schanden De liefde saechtmoedich en vriendelic wezen sal De liefde en brengt door nijt niemant in banden Noch sy en verschalct gheen simpel verstanden De liefde haer tot gheender tijt op en blaest De liefde niet oneerlick en raest Gheloof en hope van ons int eynde scheydt maer de liefde blijft ons by tot inder eewicheyt. De liefde haer niet en verbittert, sy en denct gheen quaet Uan ongherechticheden sy haer mijdet Ende in de waerheyt sy haer seer verblijdet De liefde en soeckt haer seluen niet, sy gheeft elck goeden raet Sy hoept ghelooft verdraecht al in lijden De liefde tot gheender tijt en verglijdet Al hielden tonghen op en Prophecien Kennis en wetenschap ten diuerschen tijen Gheloof en hope van ons int eynde scheydt maer de liefde blijft ons by tot onder eewicheyt. Princersse Christus reyne lieue wtuercoren bruyt Wilt uwen bruydegom altijt beminnen Wt gheheelder herten en wt al v sinnen En hoort altijt na zijn soet en lieflick gheluyt Printet met luste in v herte binnen En soect met zijn pont altijt neerstich te winnen En scheyt van zijn reyn liefde oock niet Maer alle bedrieghelicke leere vliet Gheloof en hope van ons int eynde scheydt maer de liefde blijft ons by tot inder eewicheyt. 