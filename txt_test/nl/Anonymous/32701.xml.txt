 OCh! Daer en is in desen stal Niet-met-al; Onder dit kleyn dack Is gheen ghemack. Iesus light hier Sonder vier, Inden windt, Ghelijck een kindt, Vol van druck, En vol van ongheluck. Siet, hy light daer op het stroy, En hy is ghedeckt met hoy; Is dit voor een Koninghs kindt niet moy? Een ieghelijck die gaet ter sy, Oft voor by Daer en is gheen besoeck In desen hoeck Noch aen de deur Staet Monsieur, Noch Mevrouw, Sy vreest de kouw: Dat is hier Noch Maert, noch Kamenier. Ioseph die gaet op en neer, Ioseph die gaet wegh en weer, Ioseph dient den nieuw-gheboren Heer. Ick sagh daer maer wat Herders by, Twee oft dry, En besijden stondt Den Herders hondt; D'een die brocht aen Melck en saen, D'ander quam Met een wit lam, T'derde schonck Het Kindt een duyve-jonck. En doen namen sy hun fluyt, Maeckten t'samen soet gheluyt, Daer me ghinghen sy den stal weer uyt. 