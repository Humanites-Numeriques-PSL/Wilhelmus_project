 MOyses seer vierich in alle zijn wesen Is op gheresen, seer stranghe gegaen Tot Sinay den berch ghepresen Also wy lesen, naer sheeren vermaen De thien gheboden heeft hy van God ontfaen Daer stont in gheschreuen, hoe wy souden leuen Naer Gods beuel schriftuerlick beraen. Laet ons met sanghe nv gaen verblijden Op alle zijden, ghy volck van Israel Aaron die heeften desen tijden Om ons beurijden, geblust ons groot ghequel Hy heeft een calf ghegoten door ons beuel Een God der Goden, elck wert nv gheboden Te doen omayge met sanghe en met spel. Leuende kinders niet om bedwinghen Laet ons nv singhen, gheestich triumphant Desen nieuwen God die wy hier bringhen Wilt dat wy springen, met vruechden so playzant Hy heeft ons gebrocht al wt Egypten lant Als wy beseffen, moeten wy verheffen Ons gulden kalf als kostelicken pant. Moses ons voocht is achter bleuen En heeft begheuen zijn kinders al ghemeyn Wie weet bescheet of hy mach leuen Hy laet ons leuen al sonder capiteyn Dies wy een dierbaer beelde van goude reyn Seer exalteren, als God adoreren Bouen alle Goden al in des weerelts pleyn. Dit Princelick kalf moet ons behaghen Dat wy hier draghen op onsen pylaer Om dat wy Moses niet en saghen In veertich daghen het viel ons veel te swaer Dus willent wy gaen setten op eenen outaer Dat elck met brande sal doen zijn offerhande Dit gulden kalf met schoonen lichte klaer. God is een kender van allen saken Met snelder spraken vraechde hy Moses bloot Laet my v volck brenghen ter wraken Ick sal v maken, een Regeerder groot Een kalf hebben sy ghegoten van goude root My ter oneeren, ghy moet haest afkeeren Tis een misdaet bouen alle sonden snoot. God scheen doen gram in dit verklaren Doen ghinck hem baren Moses metter spoet Heere ghy moet mijn volck noch sparen Sonder beswaren, tempert uwen moet Sy sullen my beschamen ist dat ghijt doet Ist so gheschepen, willet my wt strepen Wt den boeck des leuen duncket v goet. Als Moses langhe hadde ghebeden God was te vreden, Moses doen vertrack Comende daer den berch beneden Die quade seden hem ter herten stack Om dat sy tkalf aenbeden den beestelicken sack Trefuys van beelden, sy dansten sy speelden Hy werp zijn steenen tafel datse brack. Moses seer grammich van dien dangiere Dat kalf seer diere, werp hy in den brant Hy stroeyde tpuluer menighertiere In de reuiere, lancx henen den kant Elck moest puluer drincken na zijn verstant Dranck van ellenden, met grooter amenden Om dat hyse tkalf aenbedende vant. Prince van Leui wt dien gheslachte Seer groot van machte, die Gods kinders zijt Ghy sloecht doen met voorsinnich ghedachte Door Moses klachte, naer Bibels belijt Dryentwintich duysent bleuer daer subijt Twert al versleghen, dat Leui quam teghen, Dit gulden kalf was cause van den strijt. 