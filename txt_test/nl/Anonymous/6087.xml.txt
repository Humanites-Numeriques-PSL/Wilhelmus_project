 WEest ons o Heer ghenadich In dit traen-vloedich dal, Want den vyant seer schadich Vervolcht ons over al, En loert altijt, Soeckt ons met vlijt, Te brengen inde hel subijt. Ick ken, ick ben gevallen In u gramschap voorwaer, Meest u geboden alle Heb ick gebroocken swaer, Och ! 't swacke vleys Dat soeckt sijn eysch, O Heer vergevet my noch een reys. Dewijl den mensch Heere Is van natuer soo swack, En kan van hem niet keeren Der sonden ongemack, Maer dickwils mist Eer hy het gist, Valt in sonden door 's Duyvels list. Och weest toch Heer ghedachtich Dat ghy die bitter doot Voor den sondaer waerachtich Ledet wt liefden groot, Soudt ghy wel mijn Soo wreet toe sijn En werpen inde Helsche pijn. 'k En hoop het nimmermeere Dat sulcx van u gheschiet, Wantmen van u o Heere Dees wreetheyt niet en siet, Maer met ghenaed Komt ghy te baet Den armen sondaer vroech en laet. Hierom wil ick vertrouwen Op u bermherticheyt, En comen met betrouwen Mijn sonden sijn mijn leyt, Al mijn ellendt Is u bekent O Heer, roept my aen mijnen endt. 