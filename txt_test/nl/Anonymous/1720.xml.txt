 O Quade fortuyn wat doet ghi mi Wat hout ghi mi dat herte beuanghen Nacht ende dach so lijde ic pijn Naer anders te wesen staet mijn verlangen. Al moet ick nv in drucke zijn Ic hope aen god den tijt sal keeren Swijcht ende denct in elck termijn Dit liedeken mach ick nv wel leeren Die trou des werelts is al ghedaen Welc ick beclaghe tot allen stonden Niemant en ghelooft this mijn vermaen. So en wordi namaels niet verwonden Draghet int herte laet claghen staen Ende weest te vreden in v lijden Swijcht ende denct daer mede ghedaen So sult ghi namaels noch verblijden Veel te betrouwen en is niet goet Want menich isser door bedroghen Het doet verdwinen herte ende bloet Ende menige heeftet neder ghetoghen | Twist ende discoort al sonder spoet Daer om verdraecht ick segt den desen Swijcht ende denct wel wat ghi doet Van drucke sult ghi noch ghenesen Ghi ionghe herten in swerelts pleyn Spieghelt v aen mi ick bids v wt minnen. Schout alle druck ende groot gheweyn Ende wilt dat eynde altijt versinnen Verlaet quade tonghen tsi groot oft cleyn Want menich werter door bedroghen Swijcht ende denct van herten reyn So en wordy namaels niet beloghen So wie dit liedeken eerstwerf sanck God gheue hem gracie tot allen stonden. Sijn herte leyt hem in groot bedwanck Mer tsal eens keeren na mijn vermonden Den tijt sal comen al vallet hem lanck Te Loeuen int stadt is hi gheboren Swijcht ende denct neemt dit in danck Op hope te leuen heeft hi vercoren 