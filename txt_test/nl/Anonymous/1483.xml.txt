 ICk peyns op een persoone Nacht ende dach soo zwaer, Want daer en is gheen schoonder In mijnen sin voorwaer Ick wou dat ick altijt by haer waer, Dat ick by haer niet wesen en mach Elck uyr dunckt my een jaer. Niemant mach ick claghen Dan alleen die ooghen mijn In mijn hert moet ick draghen Dit bitter lijden pijn, Schoone woorden verleende sy mijn, Maer nu sy weet al mijn secreet Nu laet sy my in pijn Het is onlangs gheleden Dat ickse laestmael sach, Doen was ick wel te vreden Nu treur ik met geclach, Ick can niet langher wederstaen, O lijden groot o bittere doot Ick en can niet ontgaen. Schoon lief ghedenckt mijn pijne Dat ick heel desolaet Van u absent moet zijne Troost my eert valt te laet Mijn herteken leyt in desperaet, Ick waer verheucht, schoon liefste jeucht Soo ghy my quaemt te baet. 'Tis pijn al boven maten Nu ghy die oorsaeck zijt, Dat ick u lief moet laten En blijven int verdriet, 'Tis onghelijck hoort mijn bediet, Ick peyns en ly, ghy zijt party Van t'gheen dat my gheschiet. 