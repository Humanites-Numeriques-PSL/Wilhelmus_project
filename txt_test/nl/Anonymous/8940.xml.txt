 CHRistum wy sullen Loven schoon, Der Reynen Maecht Marijen Soon, So wijt als schijnt de Sonne claer Des Werelts eyndt reyckt sy voorwaer. Die salig' Schepper aller Dingh, Tooch aen eens Knechtes Lijff gering, Dat hy dat vlees door t'Vlees verworff, End sein Schepsel niet heel verdorff. Die Godlijck gnaed van Hemel groot Haer in die kuyssche Moeder goot, Een Meigd'lijn droech een heymlijc pant, Dat der Natuer was onbekandt. Dat Zedig' Huys des Herten fein, Was haest een Tempel GOdes Reyn, Die geen Man roerde noch bekand', Van Godes Woort men swanger vandt. Die Eed'le Moeder heeft geboor'n, Dien Gabriel vercondicht te voor'n Dien Sint Jan wees met springen stijff Doen hy noch lach ins Moeders Lijff. Hy lach in Hoy met Armoed' groot Die Kribbe hart hem niet verdroot, Hem quam een cleyne Melck te baet, Die noyt gheen Vogel Hong'ren laet. Des Hemels Choor syn bly daer off, En d'Engel singhen Gode Loff, Den Armen Herders wert vertelt, Den Herder end Schepper aller werlt Lof, Eer en Danck sy dy alleyn Christ gheboor'n van de Maget reyn Met Vader en den Heylighen Gheest, Van nu aen tot in Eewicheet. 