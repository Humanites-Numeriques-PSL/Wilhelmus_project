 VIinrancxkens groen, Olijf boomen jonck vol virtuyten Bequaem saysoen, Doet dijn bladerkens al vernuyten, En den reghen van buyten, Ontsluyten doet // een jeucht die bloeyt, Binnen besproeyt // En vrucht daer groeyt Daer bloeyende Fonteynen spruyten. Reyn Christen jeucht, Maechden die t' Lammeken na schryden De groote deucht, Van Christus Jesus heylich lyden, Om u ghebenedyden T' allen tyden, wensch ick dijn, t' Verrysen fijn // Deelachtich sijn, Voor eenen groet, om u verblyden. Kinderkens ghy, Gods Sonen en dochteren mede, Die daer staen vry, Deur die waerheyt in s Heeren vrede, Schoon jonghe jeucht nae Christus zede Van die nieu Stede Jerusalem, Wesende tem// Kinderen Sem, Gheen zaet van Chanaan vol booshede. Der jonckheyts lust, Boos en quaet wilt niet volbrenghen, U sterck toerust, Dat ghy den boosen meucht bedwinghen Volght nae die vrome Jonghelinghen, In goede dingen // merckt op Abel, Joseph, Samuel // En Daniel, Die recht den wech des Heeren ginghen. Exempel dan Neemt an, twee die Joannes hieten, Want van jeucht an, Zy dese Werelt achterlieten, Om t' Hemelrijck te ghenieten, Sijt niet als rieten, ofte ghelijck Den Jonghen rijck // Die om dit slijck, Hem Christus woorden liet verdrieten. Doet niet aldus, Maer wilt ghelijcken den ghepresen Timotheus, Van joncx de heylighe Schrift lesen, Om ter salicheyt onderwesen Te sijn by desen, in elck termijn, Wilt sober sijn // niet drincken wijn Dan om der maghen te ghenesen. s Werelts jeucht boos Sijt niet ghelijck, want haer affeeren Sijn Goddeloos, Nae t' ydel vleeschelijck begheeren, Want vloecken, spotten, sweeren Is haer gheneeren, als dat ontmoet, Bethels ghebroet // Soo niet en doet Ghedinckt de straffe door twee Beyren. Maegdekens jonck, Ghesproten duer des Geests bedouwen Al uyt den tronck Van de oude heylighe Vrouwen, Wilt u met Dina niet betrouwen, Maer u aenschouwen, hebt op Sara, Volght Susanna // en Maria, Ootmoedich door den Gheest wilt bouwen. Ghy Meyskens net. Der Cantijcken, oeffent u sinnen, In de vrye Wet, Aenmerckt u wesen wel van binnen, Wilt neerstelijck beginnen, Te minnen u Bruydegom, Jesum Christum // volght hem alom, Duer hem meucht ghy den strijt verwinnen. Dreaght zynen Naem, Als uytghestorte salve alleene, Reuckich bequaem, Vol soeticheyt hem int ghemeene, Voor een busselken Mirrhe cleene, Tusschen u reene borsten hangt, Na hem verlangt // Zijn woort ontfangt In sachten gronde niet van steene. U reyn verciert, Als Conincx dochters in persoone, Wel ghemaniert, Stelt op de wijsheyt voor een Croone, Die gherechticheyt tot uwen loone, Ooc voor een schoone, cleeding aentrect Sijt ghy bevleckt, Wascht u perfeckt, Doet vruchten des berous ydoone. Scheyt u eer lanck, Om t' Euanglie nae te jaghen, Dat uwen ganck Den Bruydegom wel mach behaghen, Dient hem oock al u daghen, Voor al wilt draghen der liefden bandt, Die vierich brandt // In 't herte want Hy gaet te bouen alle baghen. Als Maechden cloeck, Verwacht die toecomste des Heeren, Doet hier versoeck, Weduwen, Weesch, in 't verseeren, Wilt suyverlijck verkeeren, U cleeren niet nemen en laet, Gods woort wel vaet // Het quade haet, Wat goet doen is, wilt neerstich leeren. Voor een Oorlof, Cederboomen vruchtbaer plantsoenen, Die den Voorhof Van onsen Godt lustich vergroenen, Wilt u in die hope vercoenen Niet te wijcken voor gheenen noot, Om zweert noch doot, den loon is groot. Voor alle Christen Campioenen. 