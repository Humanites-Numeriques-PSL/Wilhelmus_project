 Het viel een hemels douwe Al in een cleyn Maechdelijn, Ten was noyt beter vrouwe Dat dede haer cleyn kindekijn Dat van haer was gheboren. Ende sy bleef Maghet fijn O Maghet uytvercoren, Lof moet u altoos zijn. Die Maghet ginck met kinde, Gheen swaerheyt hinck haer aen: Als Ioseph dat versinde, Die goede rechtveerdighe man, Hy dachte, ick wilse laten Ick en ben de Vader niet, Ende trecken mijner straten Eer my meer schanden gheschiet. Al van des Hemels throone, Sprack hem den Engel aen, Ioseph Davids sone O waerde salighe Man, Blijft alle beyde te gader, Het is boven natueren cracht, Dat Godt almachtich Vader In haer dus heeft ghebracht. Corts daer nae is ghecomen Een keyserlijck ghebodt: Dat niemant uyt ghenomen, Hy en quame sonder spot Al daer hy was gheboren Ende brenghen zijn tribuyt Dat dede men daer hooren En roepen overluyt. Maria en Ioseph mede quamen te Bethlehem waert, Want daer was Iosephs stede Als ons die Schriftuer verclaert, Maer zy mochten nieuwers inne, Men wijs dese altoos voort Die Hemelsche Coninginne En was daer niet ghehoort. Int veldt hebben zy ghevonden Een huys seer dinne ghedaeckt, Binnen soo Corte stonden Hebben zy daer logijs gemaeckt, Daer wert die Maghet Moeder Al sonder wee oft sonder pijn Dies tâ€™smenschen soon en Broeder, Hoe mocht hy ons naerder zijn. Wt moederlijcker minnen Leyde zy hem op haren schoot, Haer herte verblijden van binnen Dat dede zijn mondeken root: Sy custen aen zijn wanghen, Sy custen menichfout Dat hy quam zijn ghevanghen Verlossen ionck en out. Maria suyver Fonteyne Daer Godt zijn ruste in nam, Bidt voor ons al ghemeyne Ende versoent dat Godlijck Lam, Soo dat wy moghen gheraken Met hem in dat soete dal Daer vreucht is boven maten Die eewelijck dueren sal. 