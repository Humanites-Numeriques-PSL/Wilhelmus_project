 Almachtich God, des sondaers doot doorstralen, Begheert ghy niet, maer dat hy omme went En leve sonder ent, T'ghenadich lot, Laet Heere op my dalen, Want de sonden brenghende in sdoodts torment. Zijn wy altijts omtrent, Ia Adams aert//heeft oyt beswaert, My sondaer teere//vol van verseere, Vleeschelijck doorstraelt//lach te verdwaelt, Vervreemt heel van u leere, Ick was bespiet, Van Sathan, maer o Heere Die sonden in mijner jonckheyt gheschiet, En wilt ghedencken niet. Sondich doorwont Was t'begin van mijn leven, Ia in sonden heeft my na schrifts vermaen, Min moedere ontfaen, Dus onghesont, Hadd' ick oock wel ghebleven, En hadde o eeuwich vaderlijck graen, V goetheyt niet ghedaen, Die my ghelaeft//heeft en begaeft, Met u ghenade//bevrijdt van quade Want door mijn cracht//had ic geen macht, Dan veel sondich van dade, Ick was als wiet, Dus roep ick vroech en spade, De sonden in mijnder jonckheyt gheschiet, En wilt ghedencken niet. Ick meynde wel, Een recht Christen te zijne, Maer als ick my selven sach openbaer, In des gheests spieghel claer, Aertsch boos en fel, Buyten is woorts doctrine, Heb ick my bevonden vol sonden swaer, Vleeschelijck ghesint eenpaer, Duyster ghesicht//so was mijn licht, mijn waerheyt oncrachtich//was leugenachtich, mijn gherechticheyt//vol sonden planteyt, mijn leven was de doot waerachtich, Vol van verdriet Was ick, maer Heer almachtich, De sonden in mijnder jonckheyt gheschiet, En wilt ghedencken niet. MetPaulo naeckt, mach ick oock wel ghewaghen Datter in mijn vleesch, gheheel geschoffiert Net goets heeft ghelogiert, maer onvolmaeckt Was ick oyt al mijn daghen Levende als een die niet van sonden viert, Goddeloos ghemaniert Sonder ghetal//so was ick al, Vol buylen, sweeren, quaet van affeeren, mijnen dienst was afgoderye Schijn heylich int gheneeren, Ick was als riet, maer Heere na mijn begheeren, De sonden in mijnder jonckheyt gheschiet, En wilt ghedencken niet. Mijn gout was schuym, mijn weyte was caf bevonden mijn ghebedt was huychelrye int ghemeyn, Voor out, jonck, groot en cleyn, Mijn wegh was ruym, Volghende t'kint der sonden, Ia mijn waken ende slapen certeyn, Was altemale onreyn, Mijn woort en werck//was int aenmerck Vol quaets gheresen//vleesch bloet gepresen, Heb ick altoos//als sondaers boos, Niet goets was in mijn wesen, Heb ick nu yet, Dat is nyt God by desen, De sonden in mijnder jonckheyt gheschiet, En wilt ghedencken niet. Mijn cromme ganck, Was de wegh der sondaren, Ick sat op den stoel der spotters quaet Volghende der Godlooser raet, Vry ende vranck Droech ick menighe Iaren, De baniere vant ongherechtighe zaet Vol sondighe misdaet D'eerste ick was//int sot ghebras, Als spelen, dichten, vry sonder swichten, Gheen ommesien//had ick indien, Oft yemant mochte ontstichten, T'goede ick verliet, Maer o Vader der lichten, De sonden in mijnder jonckheyt gheschiet, En wilt ghedencken niet, Ick sondaer groot, Tot een vreemt vleesch verboden, Heb ick met luste mijn herte ghekeert daar in verjubileert Hout, steen, wijn, broot, En openbare afgoden Heb ick Gods dienstelijck gheadoreert, En menich jaer gheeert, Alle mijn doen//in elck saysoen, Was onmanierich//aertsch en eergierich, Sonder Gods Gheest//leefd' ick onbevreest, Stont, wilt, tot wraecken vierich, Dat schrift verbiedt, Deed ick, maer God goedertierich, de sonden in mijnder jonckheyt gheschiet, En wilt ghedencken niet. Mijn sonden wijt Houd' ick niet verborghen stille, Maer belijde voor u onverstout, die herten en nijten aenschout, den voorleden tijt Na der Heydenen wille Heb ick overghebrocht qualijck ghebout, Op menschen werck betrout, Cluchtich verhaal//pronck ende prael, Was int ghemeene//mijns lust alleene V name O God//was my een spot, V woort als fabel, acht ick cleene, Swercks bediet, Socht ick maer Vader reene De sonden in mijnder jonckheyt gheschiet, En wilt ghedencken niet. Venus ghedient, Heb ick vry sonder mincken, musijcke, Rethorijcke, onvruchtbaer, Lichtveerdich volghende naer, Een Bachus vrient, Was int droncken drincken, Doende alle horribel sonden swaer, Op Gods ghenade claer, Ia gheen so wreet//soude ick weet Waer in ick schadich//niet was misdadich Gheheel besmet//des duyvels let, Was ick in allen onghestadich Dus my begiet, met sgheests water ghenadich, En de sonden in mijnder jonckheyt geschiet En wilt ghedencken niet. Godlijck princier, Alle mijn overtreden, Bid ick dat ghy doch geensins en gedinckt maer u ghenade schinckt, Castijt my hier Na Vaderlijcke zeden, En met narmherticheyt my omringt, So ghy David ontfinckt, Blint ben ick och//verlicht my doch, Want onghelaghen//hebt ghyt vermoghen Geen ander medecijn//mach my helpende zijn Om mijn sonden doen verdroghen Dus op my siet Met u ontfarmighe ooghen, En mijn sonden doe dat sy zijn gheschiet, En wilt ghedencken niet. 