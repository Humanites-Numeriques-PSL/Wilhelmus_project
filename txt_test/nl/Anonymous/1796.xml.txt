 LOf God en weest verblijt Al dye Bourgoensche zijt. Elck schaft nv hupschen moet Al ist oorloghe en strijt. Voor ons noyt beter tijt Comt ons Keyser het edel bloet. Int lant gelijc hi doet. Naer dauidts woort hi moet Wel zijn ghebenedijt. Die compt om ons profijt In den name des heeren soet Ons keyser dat edel greyn Mach wel den aernt certeyn. Doen in zijn wapen staen Den edelen aernt reyn Die sietment int ghemeyn Bouen alle wolcken gaen Dan daelt hi neder saen inder zee rasch onbelaen Ende daer so haelt hi eyn visch om sijn ioncxkens cleyn Den honghere te verslaen Sghelijcx ouer reyset al Lant water berch ende dal Ons edel Keyser fijn En sorghet voor groot en smal Hoe hi donnosel sal Beschermen voor ghepijn Als wi in rusten zijn Hi en rust in gheen termijn. Maer waect voor zijn ghetal Al maect hi cleyn gheschal Alsoot nv es aenschijn Naer vlaender lant mignoot Was ons Keyser deuoot In april den vierden dach Op vaerde maer den scoot Die doen den turck hem boot Belette somen sach Christus diet al vermach | Hielp hem in dat beiach Dat den turck voor hem vloot Sijn vyanden bleuen doot Lof god hi wanden slach Als ons Keyser playsant Die turcken wt sijn lant Dus hadde ghedaen vlien Hi heeft in elcken cant Die frontieren vailliant In spanien Van als voorsien Aen zijn kinderen doen te tien En alle edele tot dien Nam hi huesschen oorlof want Hi quam perpiniant Verstercken van crijschlien Als hijt in spaenghien claer Ghestelt hadde alle gaer Den vierden in Meye lest leet Quam hi om ons weluaer Te basseloenien daer Al sijn schepen laghen bereet Daer ons Keyser in screet. Met al zijn edele discreet Dus so quam hi een paer Met een groote armee naer Dese nederlanden breet Lof God want hy hem scanck Goede weeder en voortghanck Hi is ghearrineert Te Ienes vry en vranck Daer elck ter vruecht ontspranc En seer heeft ghetriumpheert Elck nv veriubileert En ghereeschap pretendeert Naer des Keysers ontfanck Want hi naer ons verlanck Comt ons bi onghecesseert Vrou Marie ingenieus En den Graue van reus. Van Aranien den princier Den Graue van Buren vleus En alle edele coragieus Wi bedancken in dit quartier Want zijs Keysers landen hier Beschermt hebben voor dangier | Dese tijt periculues Ons Keyser fortunieus Sals haer nv bedancken schier. 