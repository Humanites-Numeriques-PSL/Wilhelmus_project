 Luytjes ‘k sel jou verklaren wis Luystert toe sonder falen Vande Heemsteetsche Kerremis Hoe d’Ionghers rapen halen Inne de Boere Wijven Binne dan soo ontstelt, Sy doenen niet dan kyven Flucx uyt mijn rapen velt Ghy Ionghers, sy staen gapen, Ionghers gaet doch uyt mijn rapen. Aegje wiert schier eens uyt haer sin Dat d’Ionghers bleven plocken Stracx quammer oock een aer Boerin De Weeu van Knelis Kocken, Al quamen sy met stocken Ia d’Ionghers bleven staen Claes seyde watte pocken Helpt d’Ionghers hier van daen. Slaets’ uyt t’is mijn believen Uyt het veld je rape dieve Die jonghers hadden t’velt beset En stonden in twee hoopen Claes sey een van alle byget Die selt moete bekoopen Klaes liep hier en daer slingheren Sen heele veltjen ront Claes wil met duymen vingheren in een mooy koeye stront Daer bleef hy legghen wroeten Inde sloot met sijn twee voeten. Claes stont op en hy sweegh soo stil En wist niet veul te kalle Hy taste en hy voelde sen bil Was schier uyt lit ghevallen Claes die gingh sonder wachten Verstoort vergramt heel stout En dede al sijn klachten Aen Scheepens ende Schout Ghy selt de jonghers straffen Of ick salder raet in schaffen. Claesen kop bleef al eve warm Ongherust en t’ondegen Hy heyt op een Ketel allarm Veel Heemste deur ghesleghen Daer quamen al die boeren Hoort toe nae mijn bediet Heel Heemste was in roeren Op ’t lest quam Malle Piet, Laet staen jou rapen stelen Zeyde Kees Iaep en Ian Keelen. Adieu ghy Princelijcke Huysluy Al die te Heemste weunen Zoo wel in’t Noorden als in ’t Zuy Adieu Ian Gerrits Frans Teunen, Ghy sult de Iongens kleunen ’t Eerst datjese weer krijght, Of ick maeck noch meer deunen Al seyd’ ghy: Keesje swijght Zoo seljet haer af wennen Eer dat sy jou Veldt meer schennen. 