 Wel op, wel op ick wil ter jacht Nemen op de herten acht Steckt met sporen, blaest den horen Neempt den swijn-spriet in u hant En met vlijt u netten spant. Het herte altijdt vluchten wilt, Deur de bosschen onghestilt, Loopt en rennet // niet en kennet, Oft het vyant is oft niet Die’t van verre comen siet. Sullen dan u de boomen dicht Decken ‘thert veur mijn ghesicht, Sullen de baren // u bewaren, Sal het loef, oft sal het riet, Maken dat ick u vinde niet. O neen ick en kan sien over al, Deur de berghen, bos en dal, Neempt u ganghen // laet u vanghen, Tot den jagher, en bidt ghena Eer hy den swijnspriet deur u sla. Om u te dooden en jaghe ick niet, Ick com’ u helpen uyt verdriet, Vwe wonden // wel verbonden: Sullen van de handen mijn Ontfanghen olij ende wijn. Christus de Heer jaghet sterck ‘Tsondigh hert al naer de kerck, Om te gheven // ’teeuwich leven: Laet u vanghen en gheeft u bloot, Soo sult ghy leven naer de doot. 