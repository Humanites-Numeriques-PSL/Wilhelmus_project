 O Heere die inden hemel zijt gheseten Aenhoort ons claghen ouer al Wilt onser niet vergheten Behoet v schaepkens voor misual Die woluen briesschen sonder ghetal Sy willen ons siele eeten. O Heer nv seyndt v gracie hier beneden U Godlijck woort doch blijcken laet In dorpen en oock in steden Ons hert is gheheel tot desperaet Wy bidden ons Heer dat ghy ons versaet Ende leert ons Heer v reden. O Heer ontwaeckt en wiltet niet gedoghen Ons hert is gheheel van minnen cout Wilt ghy ons doch verhoghen Met v Godlijck woort seer menichfout Dat ghy dat in ons herte bout Soo vast maer als ghy moghen. Die op v betrouwen en sult ghi niet verlaten Die spotters en kennen v weghen niet Wilt onse schult aenuaten Uerlost v schaepkens wt haer verdriet Die viant die heeft zijn nette ghespreyt Sy zijn die v weghen haten. O kersten siel stelt v betrou op den Heere U beschermer v verlosser sal hy zijn Wilt v tot hemwaerts keeren Uerbeyt zijn hulpe in allen termijn Hy is alleen ons medecijn Sy dolen die ons anders leeren. Des Heeren borden en zijn niet swaer te dragen Sijn iock is soet zijn last is licht En wilt v niet versaghen Ist dat ghy in zijn weghen sticht Soo sal hy openen v ghesicht En beschermen ons van sduyuels laghen. Iesus heeft geseyt ten sal hem niet berouwen Al die beladen zijt die come tot my Mijn gracie sal op v douwen Ick sal v versoeten en maken bly Ende oock van alle sonden vry Wilt mijn gheboden houwen. O edel Prins wy bidden v door ootmoeden Ghy die een warachtich herder zijt U schaepkens wilt behoeden Beschermpt ons voor des duyuels spijt Want ghy ons verlost hebt ende beurijt Ende ghecocht met uwen bloeden. 