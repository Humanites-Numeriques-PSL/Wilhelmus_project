 O Crancheyt des vlees nv wilt v trueren laten En wilt v ooghen inden hemel slaen U menschelijcke crancheyt regeert nv al by maten Want ghy moet door Christum totten Uader gaen. O Christelijcke broeders nv houdt Gods woort in weerden Die crancheyt des vleeschs gheuoelende zijt Om onsen wille soo daelde die Heere ter eerden En is voor ons ghegaen in eenen bitteren strijt. Uan een suyuer maechdeken so wilde hi zijn geboren Die Heere die niemant en can verstaen O cranheyt des vlees ghi had ooc moeten smoren En die eewighe doot haddy moeten ontfaen. Mocht onse cranheyt yet hebben verworuen En dat duer ons quaem eenighe salicheyt Soo waer de Heer te vergheefs ghestoruen Inder eewicheyt heeft hyt ons al bereyt. Godt kent zijn schapen en si hooren zijn stemme Niemant en machse trecken wt zijnder hant Sijn woort alleen hoort, want God ghetuycht van hem En heeft ons verlost van des duyuels bant. O cranckheyt des vleeschs en weset niet soo bloode Al gheuoeldy in v der hellen pijn Wat dinghe waer Christus die Heere van noode Als ghy seluer meyndet perfeckt te zijn. Door eenen mensche waren wi al verwesen En moesten die eewighe doot ontfaen Duer eenen mensche zijn wy al verresen En sullen duer hem in glorien gaen. Die in Christus salich willen leuen Moeten veruolghinge lijden zijt dies wel vroet Al beghint ons vleesch daer voor te beuen Door lijden compt ons zijn eewicheyt goet. Wie soude ons moeghen trecken Uan die liefde die hy tot ons inder eewicheyt draecht Hy gheneest al onse sondighe vlecken Wantet zijn goetheyt alsoo behaecht. O edel mensche wilt toch hier op achten En wilt Christum altijt volghen naer By Godt den Uader sal hy v verwachten Onslaet v van alle sorghen ende ander vaer. Die Princelijc Prinche houdt in v memorie Want sonder hem en vermuechdy niet Duer zijn gracie comen wy in zijn glorie Want alle vleesch is cranck alsoomen wel siet. 