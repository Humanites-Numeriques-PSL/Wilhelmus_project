 BEwaert my HEer want ick betrou Op u van Herten reyne, Ick sprack tot Godt, op wien ick bou, Ghy zijt die HEER alleyne, Om uwen Wil ick lijde Noot, Voor d'Heylighen op Aerde, Wel Heerlijck zijns' in mijnen Moet, Tot haer staet mijn begeerde. Maer die d'Affgoden loopen toe, Tot Hertleedt sy gheraken, Ick sal haer Offer met den Bloe, Ten Offer niet gaen maecken, Ick sal ook haren Name niet In mijnen Mont gaen vueren, Want vreemde Godes diensten (siet) Prijs ick tot gheender uren. Mijn Erffdeel is die HEEre goet, End mijn Aenpaert voor allen, Het Lot is my nae mijnen Moet, Opt alder best ghevallen, Een schoon Erff is gheworden mijn, Daerom wil ick GODT dancken, Die my so heeft gheraden fijn, Sijn Raedt is sonder wancken. S'nachts hebben my oock gecastijt, Mijn Nieren met Aenvechten, Voor ooghen heb ick GOdt altijdt, Want hy is my ter Rechten, Daerom ick oock wel blijven sal, Mijn Hert hem dies verblijde, Mijn eer is vrolijck heel end' al, Mijn Tongh' syn Loff belijde. Mijn Vleesch oock seker rusten sal, Want (HEER) ghy sult niet laten Blijven mijn Siel int Helsche dal, Maer dijn Handt salse vaten. Noch sult ghy oock (mijn HEER end' Godt) Ghedooghen nimmermeere, Dijn Heylige dat hy verrot, Maer helpen hem met Eere. Den wech doet ghy bekennen my, Al tot het Eewich Leven, Der Vreuchden volheyt is voor dy, Die ghy alleen doet gheven, Nae dijne Goedertierenheyt, Dies moet ghy syn ghepresen, Dijn Rechte Handt daer is bereydt, Een Eewich liefflijck wesen. 