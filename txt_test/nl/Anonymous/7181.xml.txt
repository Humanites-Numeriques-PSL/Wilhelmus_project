 Hoort toe alt tsamen bidt ende waeckt Want wij nae Godts beelt sijn ghemaeckt, Ende v sinnen wilt op heffen Godts thien gheboden te houden naeckt. Daer door suldi vreucht beseffen. Dat eerste ghebot seer excellent Godts liefde altijt in v herte prent Met siele met sinnen ende oock met crachte Maer eenen Godt sij v bekent Dient hem bij daghe ende oock bij nachte. Int tweede ghebodt verbiet ons Godt Ghij en sult niet sweren noch nemen in spot Den naem Godts in ydelheden Want die veel sweert die doet als een sot Ende sijn logijs wert hier beneden. Dat derde ghebot hoort wel nae mij Houdt wel den Sabaot van wercken vrij Ende allen die heylighe daghen Hoort misse hoort vesper dat seg ick dij Doet deucht soo moochdi Godt behaghen. Dat vierde ghebodt maect v wijs Eert vader ende moeder soo crijchdi prijs Ende die bouen schreuen sijn verheuen Eert oock v ouders nae tscrifts bewijs Soo suldi leuen sonder sneuen. Dat vijfste ghebodt dat Godt verboot Met wille, met wercken en slaet niemant doot En wilt oock niemans doot begheren Want die hem bringt in sulcke noot Moet hem met Lucifer gheneren. Dat seste ghebot ick segghe v bloot En stelet niet al hebdijs noot Want tis een groote schande Een dief verdient te steruen die doot Ende te hanghen aen die helsche mande Dat seuenste ghebodt mijn woorden vaet Verbiet oncuysheyt in elcken staet Sij doet soo menich mensche sneuen Luxurie ende ouerspel die sijn soo quaet Ghebannen wt dat eewich leuen. Dat achtste ghebot verstaet mij wel Verbiedt valsche oorconde ende leugen fel En wilt oock niemanden bedrieghen Tcomt menich menscht int helsche gequel Met groote leugenen te liegen. Dat negenste gebot ons claer verbiet En begeert v enen mensche huysvrou niet Ionc wijf, noch knaep in geen maniere Anders ghij quaemt in groot verdriet Ghequelt al metten viere. Dat thiende gebot hoort sijdi vroet En begeert onrechtelijck niemants goet Sijt metten uwen wel te vreden Schout alle giericheyt die dolen doet Oft ghij comt in die helsche steden Ghij iongers ende ghij oude lieden Wilt op v seluen wel besien Oft die geboden sijn wel gehouwen Daer met doet penitentie van dien Oft ghij moet in die helle schouwen. Wilt mijns ontfermen ghenadich Godt Ouertorden heb ick v ghebot Och heere willet mij vergeuen Laet mij niet comen int helsche cot Maer bij v in dat eewich leuen. 