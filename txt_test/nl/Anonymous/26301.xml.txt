 ABraham den goeden Vader, Al scheyden hy en Loth, Haer herten bleven vast te gader Met vrees en liefd' aen Godt, Dus nae dat wy, ons tot Scheyden nu bereyden So en laet ons met herten niet scheyden Van den Heere en zijn heylich ghebodt. Als wy veel scheydens overlegghen, Een sceyden buytertier Werdet voor haer die men sal segghen, Gaet in dat helsche vyer, Alsser van tween, een hier Sal blyven als de ontstelde, Op dat Bedde, Meulen, en ten Velde Och dat scheyden werdt druckich schier. Broeders eer wy van hier vertrecken, Ick bid u laet ons lien Malcander daghelijcx verwecken, Om Gods toorn t' ontvlien, Laet ons neerstich toetsen, Dat ons desen dach alle, Als eenen valstrick niet en overvalle, Als dat laetste scheyden sal gheschien. Hierom laet ons waken volheerdich, En altijdt bidden snel, Dat wy worden t' ontvlieden weerdich, Al dese dinghen fel, En staen sonder ghequel, Voor s Menschen Soon in vreden, So en laet ons zijn gehoorde stemme heden, Niet verachten, maer ter herten nemen wel. Sijt voorsienich met wien ghy handelt Mijdt lust en boosen schijn, Met wijsheyt eerlijck wandelt, Teghen die buyten sijn, Werckt met die handen dijn, U eyghen broot wilt eten, Wel doen ende mede deelen niet vergeten Maer doet Gode offerhanden fijn. Laet ons malcanderen behaghen, En ghedincken in 't ghebedt, De een des anders last oock draghen, Want dat is Christus Wet, En niemant gheen belet, Noch erghernisse gheven, Maer Godsalich in dees boose werelt leven Met een goede Conscientie net. Adieu Princen Gods huysghenooten Ghy Conincklijcke gheslacht, Adieu s werelts gaeyspel verstooten, Als vuylicheyt gheacht, U van die Menschen wacht, Sijt wijs ende verstandich, Vreedsaem, vriendelick en goederhandich Staende nae Gods Rijcke in der cracht. 