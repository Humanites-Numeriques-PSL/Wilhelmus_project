 DEn Heer wilt singhen met jolijt, Een Liedeken nieu wilt singhen, Wie dat ghy zijt, Sijn naem ghebenedijt, V herten laet ontspringhen, Van sijn wonderlijcke dinghen. De waerheyt is gheopenbaert Den dagh des saligheyts ghepresen Siet hoe vermaert, Dat ons hier wort verclaert Hoe christus is verresen, Door sijn Goddelijcke wesen. Ons Paesch-lam is gheoffert reyn, Ghelijck wy doort gheloof aenschouwen, Comt al ghemeyn Tot Christus die Fonteyn Comt met een goet betrouwen, Om me blyde Feest te houwen. Wy sijn ghecocht om grooten prijs, Na 's Vaders wil en wel behaghen, Met herten wijs, Laet ons der Enghelen spijs, Ons Paesch-lam hier gheslaghen, In een reyn hertgen me draghen. Eendrachtigh laet ons minst en meest, Den ouden Mensch hier eerst begheven, So sal Gods gheest In dese blye Feest, Ons me werden ghegheven, Tot een minnelijck aen-cleven. Ons is ghegheven door sijn doot, Vergiffenis van onse zonden Troost in der noot Al door sijn liefde groot, En door sijn diepe wonden, Noyt is sijns ghelijck ghevonden. Christus blijft in der eeuwigheyt Wie Christus aen-doet in sijn leven, Die wort bereyt Glory en saligheyt, Door liefd' sijnde ghedreven, Hem wort een voor-smeaeck ghegheven. Hoe soet de voor-smaeck wesen mach, Dat weten sy die sijns ghenaken, Dit is den dagh, Die hen verblyden mach die Godt hen heeft gaen maken, Die haer selven eerst versaken. Prins Heere Godt van Hemelrijck, Mijn siel moet u me lof bewijsen, Hier op Aertrijck die hier so mildelijck, de uwen quaemt te spijsen, Waer door ghy u lof doet rijsen. 