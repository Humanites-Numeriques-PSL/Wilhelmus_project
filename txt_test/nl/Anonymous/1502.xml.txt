 VAn achtentachtich het nieuwe Iaer Dat is waerachtich heel wonderbaer, Die't kan gelooven, het sal gheschien Dat blinde dooven, hooren noch sien, En 't isser gheseyt, dat menigh Meyt Sonder bescheyt, sal nae een ander vlien. Dus wees vry vrolick, ghy knapen eel Oft bent ghy een molick, 'tis even veel, Men sal u vryen, om 'tgroote goet En oock somtyen, om hooghe moet, Dus hout u wat fris, 'tgeluck is onwis Waer datse nu is, die't lach betalen moet. Wy consenteren die Meysken schu Dat zijt met eeren gaen vragen nu, En moghen vrijen wie dat haer lust, Wilt hy 'tniet lijen dat sy hem kust, So blijft hy in schant, die onachtbaer quant En krijgt int lant geen lief die by hem rust. Princesse schoone, 'tis nu verbeurt Schenct hem de krone, daer 't hert om treurt Het moet doch wesen datmen bemint, Dus wilt niet vresen wie eerst begint, De liefde en eer, vermachmen niet meer Maer maecktse weer, aen beyden sijden blint. 