 Al die den Heere vreesen, Wensch ick Gods gratie fijn, Een vernedert hert gepresen, Om Christus gelijck te wesen, En een vroom strijder te zijn, Een liet voor u te dichten, Hebt ghy vrienden begeert, Om yegelijck te stichten, die Heere wil u verlichten, Legt af wat u deert, Hier moet ghestreden wesen, En vant quaey afgestaen, Want smenschen hert hoort desen, Boos is also wy lesen, Enddat van der jonckheyt aen, Tot strijden hem te setten, Sonder vleesch end bloet beraet Ons wachten van besmetten, Wie salt ons connen beletten, Ist dat yeder na tgoede staet. Wilt vromelijck strijden, End t'harnas Gods aendoen, Tquade altoos vermijden, Wel doen en Christum belijden End ons tot deuchden spoen, Wy moeten niet betalen, Al onse verloopen schult, Den voorleden dach niet weerhalen, Maer overgeven t'een male End bidden neerstich om gedult Laet ons oock niet versuymen, Gods genaed die hy ons biet, Maer verlaten swerelts Costuymen, Ons herte te rechte ruymen, Dat de Heere ons niet en vliet, En laet ons niet vertragen, Te keeren totten Heer sonder vertreck van dach te daghen, Wy soudent ons beclaghen, Maer waecken sonder sloffen meer. Oock alle die noch slapen, Ontwaken op vander doot, Op dat God ons met sijn schapen Verlicht den sin wilt rapen, Om te ontgaen de helsche noot. Gedenct hoe dat wy stonden, Eer dat wy waren verlicht, Gheen rust der sielen vanden, Maer vreese door de sonden, God ist die ons geeft t'gesicht. So wie dat is ghecomen Tot verstant end leven begeert, Moet verlaten den wegh cromme, T'goede doen sonder tsien omme Strijdende met s'Geestes sweert, Gelijck dan hier te voren Van strijden wat is gheseyt, Moet elck strijder zijn herboren, Wt water end Geest wilt hooren, End so tot t'rijcke Gods geleyt. Anders stater te verwachten, Die pijne vant eewich vyer Dus na de herboorte wilt trachten, T'eewighe boven tijtlijcke achten, Aen nemen t'nieuwe leven hier, Want alle die hier verrijsen, Met Christo in dit dal, In haer lichaem God prijsen, Sullen by hem logijsen, In vreucht die eewich dueren sal. In danck wilt dit ontfangen, Al is mijn wijsheyt cleyn, De Heer stuer al onse ganghen, Dat wy na hem verlanghen, Want hy is onsen verlosser alleyn. 