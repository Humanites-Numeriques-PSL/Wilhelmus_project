 WAer sal ic mi henen keren ic arm broederlijn Wes sal ic mi gheneren Mijn goet is veel te cleyn. | Als ic een wesen haen So moet ic balde van daen. dat ic nv soude verteeren dat heb ic te voren verdaen. Ic ben te vroech gheboren Al keer ic mi om ende om Mijn geluc coemt eerst morgen Al had ick een keyserdom daer toe den tol vanden rijn Ende waer Venegien mijn Het waer doch al verloren. Het moeste versluymet zijn So en wil ick dan niet sparen Ende wil dat ooc verteeren Ic en wil daerom niet sorghen God besorghes mi morgen meer Wat helpt my dat ic spaer Billicx ick verloort te gaer Tsou mi een dief ondragen Het roude mi wel een iaer Ic wil hem laten sorghen die dat ter herten gaet Mijn gelt wil ic verbrassen Versluymen vroech ende spae Ende ic ben euen bly Bi die menighe waer dat si Het springet opter heyden. God behoede zijn geschil Ic sie op gheender heyden Menichte van bloemen staen Si zijn so wel ghecleydet Wat sorghen soude ic haen. Als mijn goet ouer quam Ic ben so frisch ende ionck Sou mi die doot bedwingen. Ic en truerde daer niet om Drie worpen inder caerten dat is die wapen mijn ses huebsce vroulijns hertzen Op elcke side drie | Coemt hier du schoonste wijf Ghi verblijt dat herte mijn Lief mocht ic bi v slapen So waer mijn herte bly Die voghelen laet ic sorgen Al teghen desen winter calt. Wil mi de weert niet borgen Mijn rock gheue ic hem balt. mijn hueyckelijn ooc daer toe ic en heb noch rast noch rou des auonts ende des morgens. Beyde ict al verdoe Geen beter dinc op aerden Wanneer ic goet leuen hae En weet ic meer dan sluymen vroech ende spae. Daer toe eenen vrijen moet Ic en stae niet seer na tgoet Als menich rijck borghere. Na grooten woecker doet | Hi wint zijn goet met slauen daer toe met sorghen groot Wanneer hi rust sal hauen. So leyt hi al waer hi doot So ben ick frich ende ionck. God geue mi veel terstont God hoede mi ionge knape. dat mi gheen homoet en coemt Heerweert steect aen het ghebraden daer toe die hoenderen ionck daer toe mach ons beraden Eenen frisschen coelen dronck Brengt hier den coelen wijn Ende schenct ons dapper in Mi ins een buyt beraden die moet versluymet zijn Dat swaert op mijnder siden Ick make mi haest daer van En heb ick niet rijden Te voet so moet ick gaen Het en wil niet zijn ghelijck Ic en ben ooc niet so rijck Ic moet den tijt verbeyden ende verwachten dat goet arffelic Die dit liedeken schoone Ghesongen heeft voorwaer dat heeft gedaen een sluymer God geue hem een goet iaer Al inden coelen wijn Hi wilde altijt vrolijc zijn Sijn gelt heeft hi verbrasset Met schoone vrouwen fijn 