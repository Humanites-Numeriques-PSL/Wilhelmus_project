 Laestmael met so blyden sinnen Quam ick door dat groene wout, daer vant ic Venus die Goddinne, Met haer gheselschap menichfout Elck bracht daer vreuchde voort En song hen met soet accoort Comt ghy ghesellekens koene Speelt met u schoon lief int groene Maeckt jolijt, tot nijders spijt Op deser tijdt, wie u benijdt. Pallas en Diana schoone Saten daer mede in dit rosier Cupido sat al in die throone, Iupiter was daer tâ€™hoochste bestier Doen sanck daer een basuyne claer, En dat was ymmers waer, Coemt ghy ghesellekens koene Speelt met u schoon lief int groene Maeckt jolijt tot elcker spijt Op deser tijdt, wie u benijdt. Doen ginck Venus onverholen Lustich op hanghen eenen crans Ghemaeckt van roosen en phiolen Daer vergaderden eenen dans, Doen sanck daer eenen voys courtoys Met so soeten claren voys: Comt ghy ghesellekens koene Speelt met u schoon lief int groene, Maeckt jolijt, tot elcker spijt Op desen tijdt wie u benijt. Ter wijlen dat wy aldus vrolijck songen Vreuchde bedreven delicaet, Discoort quam daer uyt ghespronghen Seer verrompelt ende quaet Maer haer raet wort niet gheacht Want sy songhen met grooter macht: Comt ghy ghesellekens koene Speelt met u schoon lief int groene Maeckt jolijt tot elcker spijt Op desen tijt // wie u benijdt. Het waer hier also lustich blyven Sprack den edelen Prince jent Mocht ick na my selfs berijven Mijn liefken spreken hier present, Ter wijl ick was in dit ghepeys Song Cupido noch een reys Comt ghy ghesellekens koene Speelt met u schoon lief int groene Maeckt jolijt, tot elcker spijt Op desen tijt, wie u benijdt. 