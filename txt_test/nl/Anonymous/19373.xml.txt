 O Heer wilt Syon ontfermen U lieue ghetrouwe bruyt Aenhoort doch al haer kermen En wiltse verlossen wt De handen van haer wederpartij O Heere Godt der goden Uerlost ons en maeckt ons bly. Ghy lieden die den Heere Uan herten beminnet bloot Wilt haten dat boose seere Dat teghen die siele stoot Want die Heere die bewaert seer wel Die sielen zijnder knechten Uan der hant der booser ghequel. Den gherechtighen is opgheghaen Een licht int duyster claer Want hy is vanden slaep opghestaen En verresen vander doot voorwaer Hier om wilt maken groot den Heer Ghy alle die verlichtet zijt Uan Christus rechte leer. O Heer hoe langhe wilt ghy heele U aensicht verberghende zijn Want daer zijnder soo vele Die teghen ons spouwen fenijn O Heere die versmaetheyt aenhoort Uan alle die v nauolghen Die si draghen al om v woort. O Heere wy hebben verlanghen Al na v eewich rijck Wilt ons ghebet ontfanghen Die tot v roepen al ghelijck O Heer wilt senden uwen gheest Op dat hy mach vertroosten Die v verwachten minst ende meest. Prijst den Heer sine knechten Ghy die zijn welbehaghen doet Want die Heer sal den oprechten Seer ghenadelyck en soet Hanteren en vertroosten fijn En niet goets en sal ghebreken Die sonder smette leuende zijn. Wel den volck tot allen daghen Diens die Heere een Godt es Want die Heere heeft goet behaghen Aen alle zijn knechten expres Maer aenden goddeloosen fel Sal hy die wraecke betalen En doodense met eewich ghequel. Looft den Heere O Iherusalem Syon prijst dijnen Godt groot Die v bekeert heeft door zijnder stem En door zijn ghenade bloot Ende heeft v oock eewich beurijt Dus willet hem aenbeden En louen en prijsen tot alder tijt. 