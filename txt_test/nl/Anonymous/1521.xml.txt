 GHy mannen al // die in dit dal Nu vreughde wilt bedrijven Schout doch misval // groot ende smal Wacht u van quaede wijven, Want drinckt ghy u nu eens verheught Soo heb ghy dan groot ongeneught En meught int huys, int huys en meught int huys niet blijven. De vrouwen quaet, seer obstinaet Soecken geen droncken Mannen, Maer vroegh en laet, is al haer praet Om aen den ploegh te spannen, Soo wie hem daer toe niet en vlijt Die heeft van haer veel twist en strijt, Ia hiet den bloet, den bloet, den bloet, ja hiet den bloet noch hannen. Menigh slecht bloet , is dick wel goet Al gaet hy somtijts poyen, Maer 't Wijf verwoet, slaet hem met spoet En soeckt hem 't hooft te vloyen, Ia dickwils krijcht hy wel een schop En moet oock somtijts blasen op Ick heb gheen sin, geen sin, gheen sin, ick heb geen sin int hopen. Princen nu tracht, altijt met macht Om u Wijf te behaghen, Maeckt datse lacht, en vreught verpacht Soo hoeftse niet te klaghen, Maeckt oock dat ghy haer huys versiet Soo sal sy buyten leenen niet, Biet elck een soen, een soen, een soen, biet elck een soen by vlaghen. 