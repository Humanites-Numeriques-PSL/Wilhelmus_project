 Die waerheyt wtvercoren Die heeft mijn Ziel begeert Die door de sondt verloren Veer van mijn was gekeert Al buyten mijn begeeren Door den Adam gedaen Hierom soeck ick te leeren Hoe ick sal weder keeren Int bidden God aenghenaem. O heere, leert mijn bidden Dat is toch, v, gebodt Die ons hier zijt int midden Mensch en warachtich God Die in v naem vergaren Sijn hier ghebenedijt Verlicht Heer v dienaren Gheeft v woort te verclaren Mijn Ziel verheught, verblijdt. Vader, oorsprong en wesen Ons, door, v, woort verclaert Ghy, die goet wort gepresen Sijt, eenen God van aert In eeuwicheyt verheven Die, ons altijdt bemindt Hemelen, zijn oock desen Al die v name vresen En worden als een kint Gheheylicht, door t’herboren Sy, die nu heylich leeft V, kinders wtvercoren Naem, lof en glory gheeft Laet comen, dat ghy loofden V rijck, al in mijn gheest V wil gheschiet hier boven Opter aerden, oock loven Als inden Hemel, meest. Gheest, der Enghelen spijse Ons overvloedicheyt Huyden, ghy comt bewijsen Ons, liefd’ en Salicheyt Daghelicx, doet ghy gheven Broot, vanden Hemel soet Vol wel-lusticheyt verheven In soeticheyt t’aencleven Tot aendacht int ghemoet. En vergheeft, Heer onse sonden Ons, boosheyt voor ons misdaen Onse, quaet tot allen stonden Schulden, t’ghemoet comt slaen Ghelijck, ons comt bestrijen Wy, die in sondt gheboren zijn Vergheven, ons door u lijen Onse, naesten aen alle zijen Schuldenaers, voor u aenschijn En leyt, toch in u weghen Ons, die zijn af gedwaelt Niet, sonder u verkreghen In, ons u Gheest doch straelt Becoringh, comt nae Iaghen Maer, Heere ghy moest ons goedt Verlost, nae u behaghen Ons, gheeft verduldich te draghen Van t’quaet, door, v heylich bloet. Amen, dat moet soo wesen Prins dat ghy my verlost Wt al dat quaet gheresen Daer ick was inghebrocht Al door dat ingheboren In s’moeders lichaem ziet O Heer wilt, my verhooren In uwen zoone vercoren Die hem in ons wtghiet. 