 GOdt ghy die ons soo seer verstoot, Verstroyt dijns Volcks Geleder, En thoornich waert in onser Noot, Vertroost end' heelt ons weder. Ghy die hebt heel het Landt beruert, Gheneest haer Breucken HEERe, Want t'is (siet) over al verscheurt, End' oock vervallen seere. Ghy thoond' u volck een wesen hart Ghy gaeft ons al met eenen, Een sueren dronck, dat wy met smert Al tuymelden daer heenen, Doch gheeft ghy noch een teycken dien, Die vreesen uwen Name. Welck sy op werpen, dat daer vlien Haer Vyanden al tsame. Op dat dan worden t'allen kant Verlost, die ghy lieft HEERE, So helpt nu met v rechterhant, Ghenaed'lijck tot ons keere. Godt hoort my in syn Heylichdom, Dies is bly myn gheweten, Spreeckt: Sichem wil ick deylen om, En Surchots Dal af meten. Manasse, Gilead is mijn, Die macht myns hoofts daer neven Is Ephraim, en Juda fijn Myn Raedt en Vorst verheven. Heel Moab is my onderdaen, In Edom ick spatzeere, Philisten comen my t'ontfaen, Met vreughd' en grooter eere. Wie voert my in een vaste Stadt, Daer ick mach seker wesen? Wie brengt my T'Edom? sult ghy dat Niet doen O Godt ghepresen? Ghy die ons hebt verstroyet wijt, End' oock niet wt treckt meere, Met onser Heyrcracht in den Strijt, Ghelijck ghy deedt wel Eere? Doet ons (Heer) bystant inder Noot, Want Menschen Hulp (Waerachtich) Is gantsch en gaer niet nut, Hoe groot De selfde oock is Crachtich. Met Godt wy willen Daden doen, Die is ons Cracht alleyne, Die onse Vyanden soo koen, Vertredet all' ghemeyne. 