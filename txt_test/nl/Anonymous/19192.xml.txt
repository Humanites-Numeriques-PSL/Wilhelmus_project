 Aenhoort o Israel//mijn volc wtuercoren Want siet den dach der tribulatien//die is nv hier Bereyt v snel//den strijt compt v te voren En vreest niet haer temptacien//sweert noch te vier Want siet v Heer//o Syon teer Sal v verstercken//op hem wilt mercken Sijn eewich woort//is een confoort In zijn oprechte clercken//o God toont v aenschijn O Heere wil in ons wercken Wie tot int endt volstandich blijft sal salich zijn. Nv moeten veel//die rechtueerdige lyden Maer God die Heer//seer crachtelijc//zijn volc bewaert Hier int eertsche pryeel//salmen v benyden Soo de schriftuer eendrachtelijc//ons openbaert Des vyants macht, door Christus cracht Is ouer wonnen//die doot verslonnen Die helle wreet//victory breet Is ons van God gesonnen//vreest haer niet al ist v pijn Al wort ghy van haer ghebonnen Wie tot int endt volstandich blijft sal salich zijn. Ureest niet ghy cleyne schaer//tis mijns vaders wel behaghen Te gheuen v na desen tijt//zijn eewich rijck Seyt die fonteyne claer//ghy sult hier weenen en claghen Om mijnen naem veriaghen//wilt v al ghelijck Want siet den knecht//is niet met recht Bouen sinen Heere//dit is Gods leere Salomon vroet//ghetuycht seer soet Ureest God gheeft hem de eere//blijft ghetrou op dit termijn Strijt vromelijck o ghy teere Die tot int endt volstandich blijft sal salich zijn Princesse siet//daer alle tempeesten op vallen Ick wil dijn fondamenten schoon vercieren En versaecht v niet//dijn God is een vader van allen Laet v den raet van sinen soon//bestieren Om ons misdaet//veracht versmaet Gheheel ghebroken//tis ons voorsproken Aent cruyce bloot//ghesmaeckt den doot Ghelijck een roose ontloken//neempt exempel fijn Die boosheyt laet onghewroken Wie tot int endt volstandich blijft sal salich zijn. 