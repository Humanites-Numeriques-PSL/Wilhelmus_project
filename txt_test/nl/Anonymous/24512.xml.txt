 Och waer ic in myns vaderlant soe en drufte ic niet meer trueren den engen wech heb ic bestaen hi wort my dickewyle suere Den engen wech die moet ick gaen ende ic moet ommer steruen genoechte solaes ende alle vroude die moet ic leren deruen Ick heb soe lange genoechte gesocht in mynnen der creatueren dat heb ic alsoe duer becost hoer vroude en mach niet dueren Sy moeten al gelaten syn mit herten ende oec mit synnen soe blyuestu vry ende ongeuaen van hoere valscher mynnen O lieflic lief een heymelic troest ic wil my tot v voegen ende mynnen onbekant te syn in di is myn vernoegen Och enich een ende anders geen wanneer wildi mi troesten ic doge soe mennich hertsen wee och woldy my verloesen Och edelle ziele verweende bruyt laet staen v wenlicke trueren den ewigen troest is v belauet hi comt in corter vren Och hertse vry hoe wal is di condyt te rechte besynnen lief ende leyt getroest te syn ende god alleen te mynnen Der mynnen quael is wee ende wal Och mocht ic hem beschouwen ic worde gesont in corter stont in hem is myn verurouwen Jherusalem myns vaderlant nae di verlanget my seere hier is soe mennyge bitterheit dat doet my dins begeren Daer is soe groten loen bereyt nae desen corten arbeyt een blyde gesicht een claer aenschyn wat mach den saligen sueter syn Die borgers syn soe seer verblyt van buten ende oec van bynnen sy dryncken wtter mynnen vloet sy moegen wal vrolic syngen Sy lauen alle suetelic ten is niet wt te spreken oer blyscap is soe mennichuolt den rouwe is al vergeten 