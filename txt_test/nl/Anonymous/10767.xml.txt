 ICk bidt u Moeder uytvercooren, Wilt doch neerstigh spooren, Te hooren Ons claghen En keert van ons de plaghe Die wy ontfaen. Ave MARIA Coninginne, Weerde Gods Vriendinne, Met minne, Bevanghen Laet doch die Helsche Slanghen Rasch van ons gaen, Gheen verdriet Had ghy alder puerste greyn Doen ghy Jesum baerde. Die u liet Moeder en Maghet reyn, Want hy u bewaerde Soete Rosegaerde Op Aerde, Noch onder Noch boven mocht men t'wonder Temael verstaen O lof, en eere der Propheten V was Gods secreten, Te weten, Ghegheven Ghy waert van alle sneven Der zonden vry. By t'bosch Moysi zijt ghy gheleecken, Dat bleef onbesweken Ontsteken Met brande So bleeft ghy sonder schande Ghelooven wy. V ootmoet Ende clare reynigheyt Waren groot van macht Moeder soet Alleens als was uytgespreyt Gedeonis vachte Daer Godt door sijn crachte In brachte, De vuchte So baerde ghy een vruchte Met herten bly. Edelheyt is oock van u vernomen, Ghy zijt t'onser vromen, Ghecomen En cloofde Snachts Holophernus hoofde, Al van zijn Lijf. Ruste doet ghy ons van tribulaty, Die ons t'allen spacy, Gheeft gracy, Den ghenen, Die voor haer zonden weenen Wel saligh Wijf. Druck en pijn Hadt u Symeon gheseyt, Sou u hart door snijen, Twas t'aenschijn, Als u Soon 'tCruys was bereyt Dat hy sou beschreyen, Doen hy sonder meyen, Wou lijen, Sijn passy, Dootlijck door-steken was hy, Met wonden vijf. Eer dat u Sone was verresen, So zijt ghepresen Te wesen Alleene Diet gheloof hielt alleene Int herte vast. Lof sy u Hester schoone Vrouwe Die u Vrienden rouwe Ghetrouwe Omwende Amen voor u int ende, Quam aen een bast. Loflijck loon Moet u zijn Abigail Die ons maeckte vrede Rachael schoon Jacob geern om uwen wil Sijnen Oom voldede Moeder, Maghet mede, V bede Wilt storten Dat Godt ons wil vercorten Der plaghen last. 