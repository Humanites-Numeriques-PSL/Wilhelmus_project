 ONtwaect sprint wten slape Al die in sonden ligghen versmoort En doet aen der Christen wapen Op dat ghy Gods gramscap gestoort Moecht ontulien, en ontfanghen confoort En dat eewich rijck ghepresen. Die ghetrou sal wesen totter doot. Diens sal die croone wesen. Hierom sondaers wilt v bekeeren Uan uwen boosen weghen quaet En wilt soecken Godt den Heere Soo suldy zijn versaedt En hy sal zijn v toeuerlaet En v liden sal hy ghenesen Die ghetrou sal wesen totter doot Diens sal die croone wesen. Laet ons den Heere gaen volghen Want hy is ons voor ghegaen Al is Sathan op ons verbolghen Als wy vast op Christum staen En hem oock niet af en gaen Soo en deruen wy niemant vreesen Die ghetrou sal wesen totter doot Diens sal die croone wesen. Die op den Heere betrouwen Die sullen vast blyuen staen En van zijn woort niet en verflouwen Door lyden en doer versmaen Want si die cracht van hem ontfaen En zijn licht is in haer gheresen Die ghetrou sal wesen totter doot Diens sal die croone wesen. Hoe soet is o Heere v woort Die oprecht van herten zijn Meer dan honich gheuet haer confoort Die sielen der armer dijn Doer Sion wel op dit termijn O Heer wilt haer sonden vergheuen Die ghetrou sal wesen totter doot Diens sal die croone wesen. Wt den ghenen die daer setten Haer hope al op den Heer En niet en keeren totten besmetten Noch totter valscher leer Maer gheeft God alleen lof prijs en eer Die en sal niet worden verwesen Die ghetrou sal wesen totter doot Diens sal die croone wesen. Het is een salighe offerhande Gods gheboden te mercken aen En wech te gaen van alderhande Ongherechticheden saen Dat sal den Heer seer wel aenstaen Dat wy van quaet scheyden in desen Die ghetrou sal wesen totter doot Diens sal die croone wesen. O Princelijcke Uader O Heere der Heeren groot Sterct ons ghelooue alle gader Die v van herten soecken bloot Want die weerelt doet ons soo menighen noot Om dat wy v woort volghen, en lesen Die ghetrou sal wesen totter doot Diens sal die croone wesen. 