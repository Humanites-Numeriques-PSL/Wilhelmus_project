 Gods salichmakende ghenade groot De liefde Christi overvloedich Mitsgaders de vertroostinge minioot Des heylichs gheests voorspoedich In Christo o Iesu reyn//zy u lieden gemeyn, Broeders en Susters eendrachtich, S'vaders gheheylichede waerachtich. Hertgrondighe broeders en susters net Laet u wandelinghe nu wesen, Na t'Euvangelio Christo onbesmet, So uwen roep betaemt in desen, Want Christus minnaer goet//met sijn precieuse bloet Heeft ons door sgeests vereente Ghewijt tot een heyligd' ghemeente Want also is Gods wil end raet, Ghelijck hy heylich is t'allen stonden Dat wy oock heylich in alle onse daet Voor hem sullen werden bevonden, So hy selve belijdt//zijt heylich t'aller tijt, Want ick ben heylich beseven, Dus volcht hem, wegh, waerheyt en leven. Volcht nu in heylicheyt den vrede naer, Met een jeur sonder verflouwen Sonder welcke heylicheyt ghesticht claer, Niemant God eeuwich sal aenschouwen, dus also de Schrift verhaelt//wien dees heylicheyt faelt Is wijt van Christo verscheyden Elck sie wel toe van duyster verleyden. Die meynt dat hy ghemeynschap heeft met God, Ende wandelt in duysternisse, die liecht doende met des waerheyt ghebodt, So Ioannes segt by expresse, Aldus begeeren wy//Christum te blijven by, So hy wandelde voor elcx ooghen, Moeten wy oock te doene pooghen. Niet sondicht hy, die blijft in God gheprent Maer die sondige boosheyt bedrijven, die hebben God noyt ghesien noch ghekent, Maer het zijn al fugitijven Want die niet blijven recht//in den wijnstoc gehecht Comen na Gods behaghen, Gheen goede vruchten draghen. Mijn kinderens seyt Ioannes ghewis En laet u van niemant bedrijghen, Wie gherechticheyt doet, gherechtich is, Maer wie sonde doet met dit lieghen, die is uyt s'duyvels sin//want hy van den begin Sondicht als leughenare, dus goet end quaet, slaet niet te gare, Geen van Adams aengheboren oncruyt, En laet u vrieden in u rusten, Treckt heel d'onreynen rock der sonden uyt, doot svleeschs begheerte met sijn lusten, Ende van nu voortaen//houdt Christum Iesum Als oock der wedergheboorte, Gaet dus henen door de enghe poorte. Princelijcke leden Christi vermaert, Treckt u bruydegom te ghemoete, Neemt oyt cruys last, want so Christus verclaert, Sijn last is licht end sijn jock soete, dus als verstorven graen//in den geest opgestaen Verblijt wilt gaen ter offerhande O slachtschaepkens en vreest geen schande. 