 EEn Enghel werdt ghesonden Van Godt den Heere goedt, Tot een die lach in sonden, En swam in ‘swereldts vloedt. Sondaer ghy meucht wel beven, Dat ghy in sonden zijt; Den Heere sal u begheven, En korten uwen tijdt. Den sondaer lach alleene, Hy wierdt verschrickt voorwaer: Seer ras was hy te beene, Benouwt soo stont hy daer. Wilt u quaedt leven laten, De deucht wilt nemen aen: Neemt Godt tot uwer baten, Eer u de doodt comt slaen. Soud’ my de doot bevanghen, In mijn quaet leven groot? Och doetse wat verlanghen: Ick ben van deuchden bloot. Ick en sal u niet laten, Stelt u in goeden staet: Mijn woorden wilt wel vaten, Eer ghy ter aerden gaet. Wat helpt het triumpheren, Als ick doch sterven moet? Ick wilt al renonceren, En soecken t’eeuwich goedt. Och mijne beminde ziele, En zijt niet wanckelbaer: Dat u niet en verniele Het pac der sonden swaer. Adieu o wereldt schoone, Ick neme mijnen ganck, Tot Christus doorne croone, En tot dat Cruyce lanck. 