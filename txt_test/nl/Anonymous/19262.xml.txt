 HOe arch soo is dat herte In Ieremias siet Uol qualen en vol smerte Ist niet een groot verdriet Men cans gronderen niet Uan allen duechden berooft Maer salich is die gene die inden Heere ghelooft. Die Heere sach vander hoochden Oft daer niet was egheen Die na den goeden vraechden Maer daer en wasser oock niet een Sy en waren int gheween In sonden was haer ghedacht Maer salich is die gene die op den Heere verwacht. Sy waren af gheweken Ghereet om te doen quaet O natuere vol ghebreken Siet doch hoet met v staet Neempt hier op een beraet In sonden sidy ghecnoept Maer salich is die gene die inden Heere hoept. Fenijn was onder haer tonghe Haer kele een open graf Haren ganck vol onghesonden Dits claerder dan den dach Dits dat natuere vermach Wat segghen wy hier toe nv Och salich maect hem Heere die hem verlaet op v. O Heere alder Heeren Ontfermt v schepsel cranck En willet renoueren Al ist in duechden swanck In v is alle macht Soo daer gheschreuen staet Dat hy sal salich wesen die hem op v verlaet. Maer die dit liedeken dichte Godt gheue haer graen en spoet Te comen totten lichte Gods gheest in haren moet Sy en wenst gheen ander goet Sy denckt soo menichfout Hoe salich is die ghene die inden Heere betrout. 