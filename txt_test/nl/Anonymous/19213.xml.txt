 CHristus is verresen Ghedoyt heeft hy de doot En ons verdient mits desen Sijns vaders rijcke groot Hy heeft die hel//fel//snel Den viant verwonnen en niemant el. Wat Eua hadde bedoruen En Adam heeft verbuert Heeft Christus peys verworuen Tuerbont heeft hy gheschuert Tviants schacht//cracht//macht Is heel triumphelijck tonder bracht. Tserpent dat is vertreden Dat deerste lueghen loech Sijn hooft mit allen den leden Ueracht dat ons bedroech Tviants list//mist//quist Hy blijft verwonnen die maecten twist. Tviants septer is ghebroken Sijn croon die is ontwee Als Sathan wonder wou coken Brack hem zijn mes int schee Hy wert bespot//bot//sot Dat hy hem stelden teghen Godt. Dat vlees wou Sathan hulpen De weerelt wou wonder doen De sonde dat leelijck wulpen Beriet dat venisoen Een hielp int crijt//spijt/nijt Christus verrysen want den strijt. Nv laet ons Christum louen Onsen verlosser, want Hi ons verwerft hier bouen Sijns vaders rijck en lant Dus weest met my//bly//ghy Cristus triumphe maect ons vry. 