 ACh schoonste Harderinne, Meestersse van mijn hert, Wiens seer gewenste minne My leven doet met smert, En sal ick u Seght schoone nu Noch nimmermeer verwerven, Off moet mijn pijn Een oorsaeck zijn Van mijn ontydigh sterven? Soud ghy wel sijn soo wreede? Dat looff ick immers niet, Dat op al mijn ghebede, En innerlijck verdriet. Ach schoone Vrouw Ten eynd', mijn Trouw V niet sou doen beweghen Tot weder-min, Daer hert, en sin Tot u soo zijn gheneghen. Noyt kan sulckx in my komen, Dat u beleefden aert, De Liefd', sou doen betomen, Die u deught heeft ghebaert, En schoon aenschijn Waer door ick vijn Mijn soo overwonnen, Dat soo ghy niet Daer in versiet, Ick niet sal leven konnen. Van u beleefde wese, En vriendelijck gelaet Beneemt my sulcke vreese, En afkeerlijcke haet: Verhopend' dat Fortunaes Rat Eenmael sal omme wende, En door de Schicht Van 't kleyne wicht Af-keeren mijn ellende. 