 DE winter is verganghen Ick sie des Meys virtuyt Ick sie de loouers hanghen De bloemkens staen int cruyt Seer wijdt dat sy ontluycken Sy staen in haer saysoen De cruyden lustich ruycken De Mey staet schoon en groen. Ick meyn den Mey met desen Die de werelt niet en siet Dat is tgheloof ghepresen Cruyt, gras en meyn ick niet Maer alle vruchtbaer rancken Wt Christum den wijngaert Die Godt louen en dancken Dit zijn druyuen vermaert. De vijchboom staet ontloken Met botten wt ghebloeyt De wijnstock soet van roken Seer vruchtbaer dat hy groeyt Godts wtuercoren songhen Daer een seer soet accoort Met nieu gheloouighe tonghen Soeter sanck was noyt ghehoort. Mijn gheest veriubileerde Van desen lof ghesanck Mijn hert hem omme keerde En gaf Godt prijs en danck Doen ginck ick my vermeyen In Sions hof playsant En sochte mijn lief met schreyen Die ick te Ierusalem vant. Ick gaf hem mijne trouwe De Bruygom triumphant Hy nam my tot zijn vrouwe tack een rinck aen mijn hant Wie sou de groote vruechde Doch moghen spreken vuyt Hy riep, dies ick verhuechde Coemt dochter lieue Bruyt. Coemt hier mijn Bruyt, mijn schoone Aensiet nu dees contrey Ontfangt nu uwe croone En maeckt niet meer gheschrey Ghy moet O schoone roose Onder de dorens fel Wassen een cleyne poose En lijden groot ghequel. Van bouen wt den hooghen Wert ghy mijn Bruyt bespoeyt Hoe can de boom verdrooghen Daer die fonteyn op vloeyt Wint, coude, vier noch hetten En grijpt aen hem gheen stat Gheen dinck en mach hem letten Van hem en valt gheen blat. Op seuen berghen pleynen Stonden Roos en Lelien goet En oock seer veel fonteynen Vol melck en honich soet Ick hoorde bouen musijcke Singhen met soet gheluyt De edel Bruyt Cantijcke Dat tortelduyfken ruyt. Mijn tong macht niet vermonden tVerstant is veel te cleyn Gheen mensch en macht doorgronden Die schoone vruecht ghemeyn Als my mijn lief ontmoette Die hem tot mijwaert de Lieffelijck hy my groette Met eenen cus des vre. Een druyuen coffer pleyne Is mijn vrient delicaet Een bussel Myrren reyne Een appelhof granaet Sijn ooghen als duyuen ooghen Ons bedde groenet fijn tHuys balcken sonder drooghen Ceder en Cypressen zijn. Tot Saron wast een blomme Een Roos int soete dal De wreede dorens cromme Staken haer ouer al De Sonne quam haer pijnen Steken als brant en gloet Maer schadu doort omschijnen Maeckte haer smerte soet. Sijn aenschijn is so rustich Als Cruythof vol beplant Sijn lippen als roosen lustich Van myrren vloeyt vailliant Sijn handen wilt dit hooren Als gulden ringhen ient Vol Turkoysen, als yuooren Is zijn lichaem pertinent. Hy is in mijnder herten Ghedruckt als seghel bloot Noot, angst, pijn, druck oft smerte Sweert, hongher, vier noch doot En sal my moghen scheyden Als hy my bystant doet Dus wil ick hem verbeyden Bewaert Heer mijnen voet Prince Godt van hier bouen Vader, Soon, heylich Gheest Tis recht dat wy v louen Ghy die ons siel gheneest O Heere wilt my stercken In alle lijdens noot O Godt wilt in my wercken Volstandicheyt ter doot. 