 BAbel is nv gheuallen Haer cooplieden crijten so seer Haer heerlicheyt met allen Die leyt nv gants ter neer Tis openbaer, sy en can haer waer Gods volck vercoopen niet Laet varen die Hoere van Babylon Sy leyt nv int verdriet. Die wijn en wort niet gedroncken Die sy te schincken plach Christus heeft ons gheschoncken Een fonteyn op desen dach Wy drincken om niet, so Christus gebiet Sijn gratie sonder ghelt Laet varen die Hoere van Babylon Haer macht en is niet ghetelt. Wee v ghy ypocrijten Ghy eet der weduwen huys U leeringhe sal noch splijten Want Gods woort is v een cruys Dat mercken wy wel, aen v opstel Ghy maect so grooten misbaer Laet varen die Hoere van Babylon En coopt van haer gheen waer. Coemt menschen allegader Die met sonden zijt belaen Tot Christum onsen Uader Hy sal v so wel ontfaen wy dancken hem seer, van zijnder leer want sy is goet en schoon Laet varen die Hoere van Babylon Ontuallen is haer die croon. Haer cooplieden dat zijn Uorsten Sy ghebruycken macht ende ghewelt Nae bloet ist dat sy dorsten Sy breken dat recht om ghelt Door Babels raet, doen sy groot quaet Noch willen sy haer Gods beroemen Laet varen die Hoere van Babylon want God die salse verdoemen. Dat bloet is in haer gheuonden Dat sy te storten plach God sal versoecken haer sonden Als coemt den laetsten dach want sy versmoort, dat Goddelick woort Dat sal sy noch wel weten Laet varen die Hoere van Babylon Met al haer valsche Propheten. Die dooden heeft sy al verslaghen Die daer ligghen onder den outaer En roepen met grooter claghen O Heer almachtighe Uaer wilt wreken ons bloet, in corter spoet Dat Babel heeft doen verghieten Laet varen die Hoere van Babylon Gods woort wilt sy vernieten. Blinckende cleederen schoone Haer van God ghegheuen zijn En gheantwoort van Gods throone O wtuercoren mijn wilt v doch lijden, een weynich tijden So wort ghy ghewroken van desen Laet varen die Hoere van Babylon Sy sal vernedert wesen. Een weynich ghy v noch lijden sult En vertoeuen dien termijn Tot dat v broeders ghetal is veruult Die noch ghedoot sullen zijn Om dat sy leeren, dat woort des Heeren Tghetuyghenisse van Christo soet Laet varen die Hoere van Babylon Sy is schuldich in alle dit bloet. Wee v ghy dochter van Babel Die nv sittet in rusten groot Al ist met v ter werelt so wel Nv naect eerst uwen noot Ghy schinct uwen wijn, in heyligen schijn Onder tdecxsel van Goddelicheden Laet varen die Hoere van Babylon Gods tempel heeft sy vertreden. Ghy Hoere quaet van gheeste Met v drinckvat inde hant Al triumpheert ghy nv op v beeste Ghy moet noch inden brant Want ghy versmoort, met een accoort Gods heylighen al te samen Laet varen die Hoere van Babylon Met al haer lasterighe namen. Als een God is sy ghecomen So ons Paulus openbaert In Gods tempel sonder schromen Bouen Keyser en Coninck vermaert Sy spreect seer stout, en onuerflout Ick en sal gheen weduwe wesen Laet varen die Hoere van Babylon Sy blijft verdoemt door desen. Wilt v wt Babel scheyden Spreect die almachtighe Heer Op dat sy v niet en verleyden Met alle haer menschen leer Want wie daer gaet, na haren raet Wort deelachtich haerder sonden Laet varen die Hoere van Babylon Met al haer loose vonden. Babel is nv ter schanden So ons Apocalipsis verclaert Inden poel die van solfer branden Daer die valsche Propheet in vaert Die teeckenen dede, en wonderlichede Waer door wy al waren bedroghen Laet varen die Hoere van Babylon Haer leeringhe is al gheloghen. Aenschout dat nieuwe Ierusalem Uanden Hemel neder ghedaelt Hebt lief uwen God, en betrout in hem Ghy wort inden wijngaert betaelt Ghi sult wezen een bruit, een schoon suyuer spruit Door Christum nieu verresen Laet varen die Hoere van Babylon So sult ghy salich wesen. O Heer v moet van ons allen Lof, prijs, en eere gheschien Dat ghy Babel hebt doen vallen Want wy uwe claerheyt sien Weest nv verblijt, tot alder tijt Ghy alle Gods wtuercoren Laet varen die Hoere van Babylon Sy heeft haer macht verloren. 