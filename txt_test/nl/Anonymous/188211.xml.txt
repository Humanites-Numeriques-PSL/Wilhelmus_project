 Een Engel kwam van Boven, En sprak Sint Joseph aan: ‘Gij moet u henen maken, En trekken hier van daan. Herodes wil doen dooden Het jonggeboren bloed: Ga, neem het in uw schutse Dat Kindeken zoo zoet.’ En Joseph gaat met haaste Waar hij den ezel vindt, En heft hen in den zadel, De Moeder en het Kind. Zij voeren naar Egypte Door bosch en zandwoestijn; Daar heeft de macht geblonken Van 't zoete Kindekijn. De zon stond op de vlakte En brandde tong en mond, Tot waar in 't verre Westen Een koele palmboom stond. ‘O laat ons daar wat rusten, En scheppen nieuwen moed, Ik kan niet verder trekken Met dit mijn Kindtjen zoet.’ En toen zij was gezeten De lieve Moedermaagd: ‘Ei,’ zegt ze, ‘met de vruchten Die deze palmboom draagt, Ei, mocht ik daarmeê laven Mijn herte vol van rouw! Wee, dat ik met mijn Kindtjen Dus vroeg al dolen zoû!’ ‘Och,’ sprak toen de oude Joseph, ‘Och spaar mij dat verdriet: De boom is hoog van takken, En klimmen kan ik niet. Helaas, hier kwame ons beter Wat brood en goede wijn, Waarmeê ik u mocht spijzen En 't zoete Kindekijn.’ Maar Jesus was gezeten Op Lieve Moeders schoot, En zie, Hij hief het handtjen, Of Hij den boom gebood. De palmboom neigde neder En boog zijn dadels af, Dat zich de Moeder spijsde, En 't Kindtjen laafnis gaf. De boom met frissche vruchten Van zoeten geur bezwaard, Op 't wenken van het Kindtjen Boog straks zijn top ter aard: Zoo moeten wij ons neigen Voor Jesus wel bemind, Aan liefdewerken vruchtbaar Van zoeten geur voor 't Kind. En in den koelen lommer Ontwelde een watersprank, En schonk het minlijk drietal Den frisschen afscheidsdrank. En Joseph trad bewogen Zijn rijken schat weêr na, En sloeg het heilig Kindtjen In stille aanbidding gaâ. Zij reden onbekommerd Door woeste streken voort; De wilde dieren weken, Werd 's Kindtjens stem gehoord. Zij maakten door hun grimmen Het Wichtjen niet vervaard, Zij lekten Het de voetjens, En strekten zich ter aard. En toen het heilig drietal In 't oud Egypte kwam, Door vele wonderteekens Men Jesus' komst vernam. De reuzige afgodsbeelden, Aan 't wagglen op hun voet, Zijn alle neêrgeduizeld Voor 't Kindtjen teêr en zoet. 