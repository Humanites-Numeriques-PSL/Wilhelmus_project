 Comt Christen sielen inden gheest, Minst en meest, V Heere roept u met verlanghen: Ter maeltijt daer sijn vleesch en bloedt, Spijst en voedt Al die hem begeert t’ontfanghen. Soo ghy u kent in sonden quaet, Die verlaet Want niet besmet mach hem ghenaken: V sonden by u niet vercleent, Maer beweent, Spreeckt u Bicht voor alle saken. In u gheloov’ en twijfelt niet, Als ghy siet Des broots ghedaente voor uw’ ooghen: ‘Tis Christi Lichaem, na Godts woort, Dat ghy hoort Niemandt wort hier in bedroghen. Merckt nu wel aen, o siel, wat goet Godt u doet Dus gaet tot hem niet sonder schromen: En seght o Heer! dien ghy dus eert, Is niet weert Dat ghy in sijn huys sult comen. De liefde voorts in u verweckt, Die u treckt Om te ontfaen den Heer’ der Heeren: Ontsteeckt in u een soeten brandt, ’Tis den pandt, Dat hy hem wt u wil keeren. 