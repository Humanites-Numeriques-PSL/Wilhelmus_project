 UIldy hooren een goet nieu liet En dat sal ic ons singen Wat heer danielken is gesciet Al met vrou venus minne Oorlof sprac hi vrouwe waert Ende ic wil van v sceyden Ic wil gaen trecken te romen Al om des paus geleiden Heer daniel wilt ghi orlof ontfaen ic en wil v niet begeuen. Laet ons in die camer gaen | die hoochste minne pleghen dat en doe ic niet vrouwe fier mi dunct in alle minnen sinne. v ogen bernen al waert een vier mi dunct ghi zijt een duuelinne Heer daniel wat ist dat ghi segt Ghi en dort v niet vermeten coemt ghi uoch weder inden berch dat woort en sal ic niet vergeten. Trouwe neen ic ioncfrou stout Nv noch te geenen stonden En peyse ic om dijnen rooden mont Die en achte ic niet tot allen stonden Daniel wilt ghi oorlof saen Neemt oorlof aen die grijsen werwaert dat ghi henen keert onsen lof sult ghi altijt prisen Hi nam een staf al in zijn hant Ende hi streec te romen binnen. Nv bidde ic maria die moeder gods Dat ic den paus mach vinden Doen quam hi voor den paus ghegaen Voor onsen eertschen vader Here ic soude mi biechten geerne Ende roepe op god genade Ic soude mi biechten seer beureest. Met alle mijnen sinne Ic heb seuen iaer inden berch gheweest Met vrou Venus die duyuelinne Hebdi seuen iaer inden berch gheweest Met vrou venus die duyuelinne So sult ghi bernen eewelijc Al in die helsce pijne Die paus nam eenen drooghen stock. Ende stack hem in die aerde beneuen Wanneer desen stock roosen draecht Dan zijn v sonden vergheuen Vermaledijt moeten die pausen zijn Die ons ter hellen drijuen Si hebben gode so menighe siele ghenomen Die wel behouden mochten blijuen | Hi tooch te ronsen opt hooge huys Om drie zijnder suster kinder Die nam hi al metter hant Ende leydese bi Venus zijnder vriendinne Al doen den derden dach omme quam Dien droogen stock droech roosen Men sant bode ende wederbode. Om heer daniel te soecken Doen hi voor den berch quam Vrou venus die quam hem teghen Segt mi segt mi daniel fijn Hoe is die reyse gelegen Hoe nv die reyse is gelegen Daer toe is mi so leyde Die paus heeft mi sulcken troost gegeuen Eewelic van god te zijn ghescheyden Si sette hem eenen stoel Daer in so ghinck hi sitten Si haelden hem eenen vergulden nap Ende wilde danielken schincken Hi en wilde eten noch drincken Si wilde eenen raet versieren. Hoe si in die camer sou*de comen Met seuen camerieren Mer doen si wter camer quam Al lachende ende al spelende Al had si eewelijck ghespeelt Heer Daniel die hadde ghesweghen Mer die dit liedeken eerstwerf sanck Sijn herte lach hem in dolen Hi was lieuer in venus bedwanck Dan in helsche scholen 