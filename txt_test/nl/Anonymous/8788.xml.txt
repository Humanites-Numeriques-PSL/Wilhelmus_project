 ACh GODt van hemel siet daer in, En laet u dat ERbarmen, Hoe weynich syn de Heylgen dijn, Verlaten syn wy Armen, Dijn Woort en laet men niet syn waer, T'gelooff is wt gheblusschet gaer, By allen Menschen Kindren. Sy leeren ydel valsche List, Wat eyghen Wijsheyt dichtet, Haer Hert niet eens ghesinnens is In GOdes Woort ghestichtet. Die Een kiest dit, die Ander dat, Verstroyen ons al boven maet, En blincken schoon van buyten. Godt wils' wtroepen alle gaer, Die Valschen schijn ons leeren. En noch haer Tongh' stout openbaer Spreeckt trots, wie wilt ons keeren? Wy hebben Recht en Macht alleyn, Wat wy setten dat gelt ghemeyn, Wie is die ons sou meyst'ren? Daerom spreeckt God: Ick moet op zijn, Die Armen syn verstooret, Haer suchten dringt tot mijn hier in, Ick heb haer clagh' verhooret, Mijn heylsaem woort sal op de baen Ghetroost en frisch sy grijpen aen, En zijn die cracht der Armen. Dat Silver door t'vyer sevenmael Beproeft, wort net bevonden, Aen GOdes woort men houden sal, Vast blijven t'allen stonden, Het wil door t'Cruys beproevet zijn, Dan wort ghekent syn cracht en schijn En leucht sterck in den Lande. Dat wilt ghy Godt bewaren reyn Al voor dat Argh' gheslechte, En laet ons dy bevolen zijn, Dat hem in ons niet vlechte Die Godloos' hoop hem altoos vindt, Waer dese loose lieden sindt, In dijnen Volck verheven. 