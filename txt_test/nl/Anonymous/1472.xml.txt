 DEwijl wy aldus stille staen Woud' ick wel vreught voortbringhen, Cond' ick als ghy wel hebt ghedaen Soo lustelijcken singhen, En danssen als een proper dier Twee treetjens fier // in een sausier, Hoe lustelijck wou ick springhen. Ick sie een meysjen voor my gaen Sy is soo jonck van Iaren, Moght ick in haer behaghen staen Geen moeyten soud' ick sparen Soo soud' ick armen slechte bloet Met der spoet // Mijn Poppe goet Met haer willen vergaren. Ick en ben niet schoon noch rijck van goet Noch wil gaen ter keuren, Doch mach ick arme slechte bloet Mijn Liefken niet gebeuren, Als ick dit proper meysken jent Excellent, ben ontrent Soo wijst sy my de deure. Princesse ist niet een groot verdriet Dat ick u dus seer nae jage 't Geen dat my mach gebeuren niet Is altijt mijn behagen, Dus sorgh ick, 'tleyt my om mijn leen Ick aen mijn been, een blaeuwe scheen Ter eeren van haer sal draghen. 