 BRoeders laet ons aenbeden Den Uader inden gheest En inder waerheyt meden Sulck ghebet verhoort hy meest Laet ydel woorden schouwen Dat Heydens ydel gheschal En vast op God betrouwen Dat hy ons verhooren sal. Ons Uader in hemelrijcke Aensiet v kinderen al Die wonen op eerderijcke In dit droeue iammer dal Ghy zijt alleene ons hope Ons troost, ons toeuerlaet Willen wy Babylon ontlopen Wy moeten doen uwen raet. O Uader uwen name Die moet gheheylicht zijn Sonder lachter ofte blame Door Christus leeringhen fijn Dat wy v alle louen Dancken, ende gheuen prijs Uwen name gaet verre te bouen Alle andere namen wijs. Toecomende sy ons v Rijcke O milde Uader soet Daer door wy Babylon bezwijcken Met haren hooghen moet Sterct ons met uwen gheeste Uerlicht ons door v woort Teghen die Babylonsche beeste Weest onser sielen confoort. Uwen heylighen wille o Uadere Gheschiede op eerderijcke Onder ons alle gadere Ghelijck in hemelrijcke Al wilt ons vleeschs partien Soecken zijn eyghen lust Doet onsen gheest verblijen In uwen wille gherust. O Uader wilt ons gheuen Heden ons daghelicx broot Op dat wy moghen leuen En weeren tvleesch den noot Wilt meest ons siele spijsen Met twoort van uwen mont Op dat wy veriolijsen Wt al onser herten gront. Wilt ons misdaet vergheuen Barmhertich Uader goet Op dat wy niet en beuen Uoor deewighe helsche gloet En laet ons oock niet wreken Uan dat ons is misdaen Maer ander lieden ghebreken Tuwer eeren ten besten slaen. Ghetrouwe lieue Uader En wilt van ons niet scheen Weest altijt ons berader En laet ons niet verleen Het Babylonsche rijcke Bestormt ons ouer al De duyuelsche practijcke Meent ons te bringhen int heltsche dal. Uerlost ons vanden quaden Dat ons ront om beuanct Want by des duyuels raden Tghelooue wert seer ghecranct Men siet de liefde flouwen De broosheyt neemt douerhant Die werelt is vol ontrouwen Dus noot is aen elcken cant. Nv laet ons al te samen Den Uader gheuen prijs En singhen hem danckelick Amen Hy is almachtich ende wijs Hy is alleene ons Heere Ons Keyser, ende ons Coninck Sy zijn al buyten keere Die hopen op ander dinck. 