 Hoe lang salmen in waan en loghen Lieven duysternis voor claerheyt Daer wy doch wel ghebruycken mogen De helder schijnende waarheyt Dees Hemels Sibille Scheyende t'gheschille Begheert van ons maar, Dat wy houden stille Volghen haren wille In desen nieuwen Iaar. Daar zy ons nu werd' aangheboden Willen wijse ontfanghen // niet Maar soecken haar by ons Afgoden En met verkeert verlanghen // ziet: Werdt de schijn (als t'wezen) Door t'beste ghepresen By meest alleghaar, Blyvende mis-deesen In waan onghenesen In desen nieuwen Iaar. Als verblinde waan wijse sotten In eyghen laat duncken verstockt, Volghen wy d'Egiptsche vleesch potten Achten niet dat ons vrientlick lockt: Des heeren ghenade Die vroech en spade Ons ghaaren naam waar, Sloeghen wy maer ghade Zijnen ghoeden rade In desen nieuwen Iaar. Al lust ons schoon des waerheyts kennis Zoo weygheren wy doch haren daat, Dewijl zy ontdeckt alle schennis Van des schijn deughds huychelery quaet Maer t'uytwendich leven Schijn deughtlick ghedreven Voor elck onstrafbaer, Bevrijt niet voor sneven Sonder s'harts toegheven In dese nieuwen Iaar. Laat ons dan die waarheyt in laten Die stadich aan ons herte clopt, Want gheen ghoede wercken ons baten Blijven voor haar [...] Sy sal ons gheleyden Tot recht onderscheyden Van t'quaat en t'goed claar, Het beste van beyden Zal sy ons bereyden In desen nieuwen Iaar. Int recht onderscheyden der dinghen De Mensch zijns selfs snootheyt bekent Welcke kennisse hem sal bringhen Tot Gods ware kennis int ent: Dan sal hy beghinnen T'bekende te minnen Als een recht minnaar, En in liefd' te winnen Verandring der zinnen In desen nieuwen Iaar. In liefd bloeyende salmen smaken Der liefden cracht van veel in meer Werckende in ons het versaken Van eyghen wil, lust en begheer Twelck zijnde verlooren, Wert in ons ghebooren Christus de midlaar, Dees waarheyt vercooren Laat in ons hooren In desen nieuwen Iaar. 