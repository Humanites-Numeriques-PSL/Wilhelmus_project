 STaet op die licht gheuallen In sonden swaer verlaet v boosheyt met allen Bidt God eenpaer Also sal v ghenade gheschien Wilt tot hem vlien Hy doet bermherticheyt aen veel duysent lien. God en heeft gheen behaghen In des sondaers doot Dus wilt beweenen en klaghen U boosheyt groot God is lanckmoedich somen siet Uaet mijn bediet Hy en begheert de doot der sondaren niet. Al spraeck God ghy moet steruen En zijn verdoemt Noch suldy troost verweruen U voor hem kromt Uerlaet dat oude leuen quaet Uolcht dien raet God sal vergheuen al v misdaet. God sal ontfermen dijnderen Want hijt vermach Hy siet met ons door den vijnderen So menighen dach Om dat wy vander boosheyt soen staen En tot hem gaen So sal hy ons in genaden ontfaen. God verblijt hem in zijn wercken Dat is ghewis Hy heeft lief so wy mercken Al datter is Hy en haet der dinghen gheen voorwaer Die hy schiep naer Sijn eyghen beelde dats openbaer. Dus keert v tot den Heere Uan herten reyn Als hebdy gheuallen seere God ist certeyn Die ons mach helpen in korter stont Wie nv is ghewont Aenroept den Heere so wordy ghesont. Dus en wilt niet meer suchten Maer betert v En doet oprechte vruchten Der beteringhe nv Bekeert v totten Heere soet Die al zijn bloet Uoor ons ghestort heeft wt liefden goet Elck keer van zijn quade wegen Wie dat ghy zijt Daer ghy in hebt gheleghen Want het is tijt Also suldy ontgaen den val Als God komen sal Oordeelen ouer die weerelt al. Prince wilt ditte sommen En neerstich wacht Want dien dach sal kommen Als een dief inder nacht Salich is hy die hy wakende vint Dit wel versint En hy sal hem sparen als zijn kint. 