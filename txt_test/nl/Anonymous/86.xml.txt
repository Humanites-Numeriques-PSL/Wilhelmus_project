 Adieu reyn Bloomken roziere, Die my by uwer deucht, V wesen ende v manieren, Mi dicwils heeft verheucht, Peyst om my als ghy meucht Als ick treck wten lande mijn hert laet ic v te pande Adieu solaes en vreucht. Adieu ghi doet mi smerte Adieu noyt meerder gerieff Adieu mijn jonge dom herte, Berooft my als een dief, Adieu mijn liefste lief, Als ick ben wter stede Ick bid v om een bede Leest daghelijcx desen brief. Alstu den brief hebt gelesen Ghy doet my liefs genoech Wilt doch ghedachtich wesen, Die eens tot uwe minne droech, Ic en sal v spade noch vroech, Schoon Lief ooc niet vergeten, maer harteken ic laet v weten, Dat noyt pacxken so swaer en woech. Wilt v doch eerlic dragen, En peyst doch om den ent Want nu en tallen daghen, Blyft ghy in my gheprent, Tis Godt diet Harte kent scoon lief wilt daer op dencken, Mijn bloet sal ic v schencken Mijn harte tot een testament. Dat wy nu moeten scheyden Tis mijn een sware pijn, Christus wil v gheleyden Tmoet al ghescheyden zijn mer ic hope in corte termijn spijt alle dese nyders treken Wi sullen malcander spreken Ende drincken den coelen wijn. Adieu princesse ghepresen Tis al om v ghedaen Wilt doch gedachtich wesen Want ick moet van v gaen God die wil v by staen schoon lief comt my te baten Dat ick v nu moet laten, Dat cost my menigen traen. 