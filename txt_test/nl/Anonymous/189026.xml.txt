 Het ongheluck leert mercken Op Godes crachtich woort Hier om tot sijn verstercken Bid ick elck dat hy hoort, Ghy die tcruys hebt gheladen, Christum wilt volghen naer Wilt u doch wel beraden, Met sijne woorden claer. Daer niet het sal u rouwen Dat seg ick u ghewis Allen druck en benouwen Dwelck buyten Christo is, Dat en mach al niet baten Hoe seere dat beswaert, Wilt sulcken cruyce haten, En lijdt na Christi aert. So wert ghy in u lijden Ghetroost door sijnen gheest Ende sult u verblijden, Vreesen voor gheen tempeest Maer achtent voor ghenade, Dat ghy om weldoen lijdt, En dancken vroech en spade, Christum ghebenedijt. De werelt can niet dancken, Als God haer t'cruys op lecht, Maer speyt uyt sduyvels stancken, Sy kijft, sy vloekt, sy vecht, Voor dwaesheyt, oft voor plaghen, Acht syt, alst yemant lijdt, Gheen cruyce wilse draghen, T'cruys Christi sy benijdt. Maer een Christen behaghen Int cruyce Christi heeft, En wilt met Christo waghen So langhe als hy leeft, Hy weet dat al die lijden Met Christo hier voorwaer, Met hem sullen verblijden, In eeuwicheyt hier naer. Christi jock dat is soete Sijn pack en is niet swaer, Voor die doen rechte boete, Ende hem volghen naer, Maer so wie (omme siende) Op den wegh stille staet, Van Christo is hy vliende, En kiest sijn eyghen raet. Den welcken hem doet dolen Als een dwalende schaep, Gods raet is hem verholen, Door sijnder sonden slaep Die hem verblint sijn ooghen, So dat hy niet en siet, En al sijn neerstich pooghen, Brengt niet voort dan verdriet, Hy tastet na den lichte, Maer duysternis ist al Dat hy door sijn ghesichte Aenschout breet ende smal, Gheen vreucht can hy oorboren, Door mistroostich torment, Sijn doen is al verloren Want siende is hy blent. Sijn hert begint verflouwen Als hy hem wel bedenckt, Ende begint t'aenschouwen, Wat eyghen raet voortbrengt, Met druck en met ellende, Draecht hy een sware cruys, En hy en siet int ende, Gheen troost maer swaer confuys. Hy vreest ende suchtet, Meerder noot comt hem an, Hy bevet ende duchtet, Siende dat hy niet en can, Wedercomme gheraken Op Christi rechten pat Vreemde ghedachten maken Hem dickwils moet en mat. Nu dit nu dat hy dincket Sijn hert is niet gherust Dies hem de moet ontsincket Nerghens toe heeft hy lust, Verbijstert zijn sijn sinnen Hy vint hem heel ontstelt, Van buyten en van binnen Is hy seere ghequelt. Tot dat hem wil ontfarmen Ende ghenadich zijn, Aenhoorende sijn karmen Die ware medecijn Christus Iesus alleyne Daer toe zijnde bequaem, Om troosten int ghemeyne Die anroepen sijn naem. En dat hy hem wil gheven Daer toe sijn trooster soet, Om t'bidden voor sijn sneven, Segghende met ootmoet Vergeeft hem Abba Vader Door Christum dijn lief kint, Sijn sonden allegader, Troost hy dan weder vint. End hy begint t'anbeden Den naem Christi oprecht, Sijn hert is wel te vreden, Bereyt als een goet knecht Om alleyn te behaghen Christenen in vreucht in noot, Ende sijn cruys te draghen Vrymoedich tot der doot. Druck en noot hem beheven Vreucht end troost comt hem by, Tot sterven oft tot leven Staet hem sijn herte vry, Hy weet dat al die sterven De doot sonder beswijck Met Christo oock beerven Sullen sijn eewich rijck. Sijn hert dat is vol vreuchden, Sterven is hem ghewin Bereyt is hy tot deuchden, Met eenen blijden sin Voor dreck ende voor schade Acht hy al swerelts goet, Met God gaet hy te rade, Tgeluckt al wat hy doet. Nu gheef ick elck te rechten Wie tswaerste cruyce draecht Die werelt of Gods knechten, Of die afwijckt vertsaecht, En om eenighe saken, Op den wech omme sien, Diet lijden al moet smaken Die weet tbeste bedien. 