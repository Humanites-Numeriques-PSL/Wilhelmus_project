 HOort menschen al vol zonden Uerhuecht in uwen gheest Uwen Medecijn is vonden En zijt niet meer beureest Wy in schriftueren lesen Die doot heeft hy ontfaen Ia dat meer is oock verresen Aldus voor ons al voldaen. Wat is daer meer te doene Om te weeren ons sondich ghepijn Maer duer Christus liefde groene Soo moet elck werckende zijn Hoort wijse en wel ghesinde Hy storte voor ons zijn bloet Ghelijck hi ons beminde Hem diesghelijcx oock doet. Die Liefde na Paulus leeren Weert wel ons sondich verdriet Sy veruult die wet des Heeren Sy en soect haer seluen niet Hy en is niet ledich beuonden Soo wie Gods liefde draecht Maer hy werckt tot allen stonden Een werck dwelck Gode behaecht. Die liefde is sonder blamen Wel hem die Gods liefde oorboort Wet ende ghebodt te samen Begrepen zijn in dit woort Ghelijck ghy wilt datmen v dede Oock desghelijcken doet Christus dit woort voorsede Tot zijnen Discipulen goet. Volcht Christum in zijn raden Wilt hooren na zijn vermaen Al die beswaert zijn en beladen Compt tot my ick sal v ontfaen Hi is den wech en dleuen Gaet tot hem sonder ducht Hi wil die sonden al vergheuen Uan hem die hertelijck versucht. Een leuende Fonteyne Is hy, wilt tot hem vlien Duer zijnen naem alleyne Moeten buyghen alle knien Gheenen anderen naem op deerde En mach ons maken goet Alle lof, prijs, eere, en weerde Elck mensche hem gheuen moet. Princelijck Godt niet falich Wel hem wiens sonden berout Ghy maect alleene salich Elck die in v betrout Soo wie hier is ghehuldich Tot sinen naesten beleeft Al zijn wy Heere v schuldich Om niet dat ghijt vergheeft. 