 AEnsiet uwen roep al te samen Lieue broeders en susters int ghemeyn Niet veel rijcke nae tbetamen Noch edel van state reyn En zijnder gheroepen in shemels pleyn Die lust hebben in die werelt En Gods woort achten so kleyn. Niet veel wijse naden vleessche En zijnder gheroepen voorwaer Maer die arme zijn van gheeste Die sullen verblijden hier naer En die versteken zijn hier en daer Heeft God al wtuercoren En wilt niet vreesen ghy cleyne schaer. Dinct hoe veel datter waren Beurijt en behouden voor scha Doen Noe zijn achster ghinck varen En die werelt verginck om die qua En als die vijf steden van Sodoma Met den vier verghinghen En wasser maer dry door Gods ghena. Uan ses hondert duysent persoonen En quamender maer twee int lant Uan beloften seer schoone Dat was seer triumphant Dwelck is een figuere vaet dit verstant Al op dat eewich leuen Dat eewich is en playsant. Sy en waren niet al aenghename Die met Gedeon souden slaen Uan dry hondert eersame Die wter hant lecten saen Die beureest waren hietmen thuyswaert gaen Want sy niet en zijn bequame Om teghen die vianden te staen. Zacharias wilt dit mercken Schrijft in zijn derthienste daer Dat Gods volck in twee percken Sal ghestelt zijn, tis openbaer En dat derdendeel sal noch moeten voorwaer Gheproeft zijn door den viere Ghelijck dat gout moet zijn seer claer. Een stadt vol goeder daden Wees den Enghel Esdras goedertier En den wech van deser paden Is maer eens menschen voet breet fier Op deen syde is water, en dander syde vier Hoe condt ghy daer in gheraken Ghy en doorgaet dat nauwe eerst hier. Noch schrijft Esdras ghepresen Int vierde boeck int achste voorwaer Datter veel gheschapen sal wesen Maer weynich behouden hier naer En ghelijck datmen vint veel aerde swaer Om aerden vaten te maken Maer luttel om gouden, dits claer. Ghelijck die groote vloeden al Meerder zijn dan een druppel soet So is der Goddeloosen ghetal Meerder dan Gods kinderen goet Och hoe claghelick ist, zijt dies wel vroet O menschen wilt v bekeeren Ende niet meer sonde en doet. Oock spreect Christus verheuen Dat den wech is smal en cleyn Die daer leyt totten leuen En luttel vinden hem certeyn Dus wilt v maken van sonden reyn En leuen na twoort des eeren Op dat wy comen by Christum ghemeyn. Den wech is groot en wijden Die ter hellen leyt, wilt dit verstaen Sy gaen derrewaerts aen allen zijden So die Schriftuere ons doet vermaen Want die helle heeft haer wijt open gedaen So wy in Esaias lesen En veel zijnder die daer in gaen. Noch stater claer wilt hooren Datter veel gheroepen zijn Maer weynich wtuercoren Spreect Christus verstaet wel mijn Want sy niet en trecken al eenen lijn Maer beminnen die duysterheden Meer dan die clare sonne schijn. Schickt v na die behoorte Spreeckt de Heere verstaet dit al Dat ghy al door die poorte Ingaet die daer is seer smal Want daer vele na arbeyden sal En sullender niet konnen in komen Om dat sy niet en zijn van tgetal. Tis tijt heeft Petrus gheschreuen Dat doordeel ons sal komen aen Ist dat zijt hier hebben beseuen Die Gods kinderen zijn eersaem Ia dat den rechtuerdigen nau en sal staen Int tboeck des leuens ghepresen Hoe salt dan metten ongheloouighen gaen. Broeders en susters reene Bidt bor my so doe ick voor dy Op dat wy alle ghemeene Moghen gaen door desen wech vry So sullen wy hier naemaels wesen bly Als wy by een vergharen Daer niet dan eewighe vruecht en sy. 