 Staet op, ontwaect nu al ghemeyn, Ghy die daer slaept in sonden onreyn Laet v van Gods woort leeren, Tot Christum wilt v bekeeren. Jn desen aengenamen tijt, Wilt v bekeeren sonder respijt, Den dach is opgeresen Des salicheyts ghepresen. Luystert en hoort na s Heeren woort, Twelck uwer sielen mach geuen confoort, Wilt ghy de straffe ontvlieden, Diemen corts sal sien geschieden. Vliet wt Egypten en Babel rasch, En wilt aentrecken s Heeren harnasch, Om vromelijck te strijden, Jn dese boose tijden. Anders sult ghy verloren gaen, En loon naer uwe wercken ontfaen, Wort ghy deelachtich gheuonden Jn de Babyloonsche sonden. Nu is den dach des Heeren naer O menschen hebt ghy noch gheenen vaer Het sweert wort bloedich beuonden, Ouer de Babyloonsche honden. Vreeset den Heer al ghemeen, Oft v naect druck en groot geween, En knersinghe der tanden, Ghebonden met Helsche banden. Schuwet de werelt en cruycet vleesch: En leuet na der schriftueren heesch: Laet menschen leeringe varen, Gods woort wilt wel bewaren. 