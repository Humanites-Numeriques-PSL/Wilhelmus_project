 Gheselleken nv laet ons vrolic syn ende laet ons roesken lesen die enghel heeft ons die bosscop gebracht wie sal daer droeuich moegen wesen Och wonder bauen alle wonder mer dat wy hebben vernaemen hoe dat des edellen gades soen wtten hemel is neder gecoemen Dat heeft gedaen een reyne maget van gade wal seer gepresen god heeft sy waerlic wal behaget wie sal daer droeuich moegen wesen God is gebaren ter myddernacht van eenre maget gepresen Marien oetmoet heeft hi bedacht dus wilt oetmoedich wesen In betlahem is hi gebaeren die Conynck bauen allen heren groet armoede heeft hi seer wtuercaren ende ons gelaten ter leren Nv merket die stede synre weerdicheit een crybbe wast daer hi in rusten Och bedden noch plumen waeren daer bereyt dus schuwet mit hem wallusten Een os ende oec een eselkyn al byder crybben stonden sy verwarmden dat suete kyndekyn daert lach in doekerkyn gewonden Drie Conyngen groet wt veren lande sy syn gecoemen ter steden sy brachten hem mynlic hoer offerhande wilstu offeren doet dine gebede Maria syn moeder ende tkynt gepresen in lyden syn sy beyde gestelt laet ons mit hem in liden wesen wy werden verloest van des viandes gewelt 