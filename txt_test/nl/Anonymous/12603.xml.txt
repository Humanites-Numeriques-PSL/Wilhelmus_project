 'T Blau Acoleykens Reden-Feest Met liefden wel begonnen, Verciert met 't werck van menich geest Dies wy 't niet laten konnen, De vrienden die hier quaemen Te dancken al te samen, Voorts in 't ghemeen, Dancken elck een, De Camers groot of kleen. Speltooren, daer de trouwe blijckt, Wit Acoley van Leyden, Liefd' is u gront die noeyt beswijckt, Wy dancken u lien beyden, Gouda ghy goutse Blommen, Danck dat ghy sijt gekommen, Den Bosch die brant, Boot ons de hant, Danck broeders uyt Brabant. Zegel blomken vernieut uyt liefd', Fonteyn, die reyn, komt vlieten, Die beyde ons wel hebt gerieft, Want wy u vrucht genieten, Roo-angier, 't woordt wilt hooren, Lely onder den dooren, Wt liefd bestaen, Ons danck neemt aen, Voor 't geen by u gedaen. Danck Balssem-Blom die sit in ess', In vrede vruchtbaer bloeyet, En Middelborch ghy Bloemken jess', Het welck in minnen groeyet, Secht waerheydt dan, ghy Borsten Danck die naer konste dorsten, Alckmaers Laurier, Wt jeughdens vyer, Danck Broeders met manier. Haeghs Cooren-Blomken met geneught Wy dancken u in desen, Met die Son-Blom noeyt meerder vreught, Dan doen die was gheresen, Mey-Blomkens Iongelingen, Danck die met liefd' volbringen, Sluys die soet klonck, Deur treurt niets vonck, Danck uyt den Vlaemschen tronck. Danck Haerlem, suyver wit aengier, Die zijt in liefd' getrouwe, Wt reynder jonst bloeyt 't Lely hier, Bevocht met soeten douwe, Danck Veere van u schrijven, En u Boom met Olyven, Maestlandt dat uyt Reyn liefde spruyt, Danck voor u goet besluyt. Goes Nardus Blomken die het soet Steedts doet met gantscher herten, Danck dat ghy ons hier hebt begroet, En weerstaet Momus perten, Haerlems Wijngaert Rancken, Liefd boven al wy dancken, Van Leydens stroom Danck Palm-Boom Die in liefd' werckt vroom. Delfs Raepkens die genuchte raept, Wy dancken u lied' broeders, Die genen tijt in konst verslaept, Leyden uyt liefden voeders, Oranien boom die levet, Maer onder 't kruysse swevet, Staet naer vryheyt, 't Wert u niet leyt Gebruyckt u vromigheyt. Danck broeder die naer beter tracht, Oock die uyt pickt het goede, Soeckt naer 't eeuwigh nieu hoogh geacht, Spoet naer 't goet als de vroede, Soeckt eer voor gout naer desen, Den noot breeckt wet, 't moet wesen, 't Vlees is niet nut, Maer swack, 't hoeft stut, In God betrout die schut. Danck alle broeders u komt 't lof En eer, die tot vermaecken, Verciert hebt onsen Redens-hof, Met dicht, die sticht 't sijn saecken Die yeder een gereyen, Dies wy Blau Acoleyen, En elck oock sal Sien 't groot getal, Want den geest doorsoeckt al. 