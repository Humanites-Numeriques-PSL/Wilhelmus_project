 SOo haest Gijsjen had vernomen Dat het kermis vvas in stee, Nam hy sijn tuych, sijn pop-goet mee, Om vvat eerlijck uyt te komen, Stack sijn veeren op sijn hoet, VVant de eer is't vvaerste goet. Gijsjen is naer stee ghevaren Met Trijn Luls sijn lieve sanckt, 'T vvas die moeyste Meyt van 't lanckt, Dus most hy sijn eer bevvaren Daer hy in vvas op evoedt. VVant sijn eer is't vvaerste goet. As de Kramers Gijsjen saghen, Riepen sy, kom koop vvat vaer, VViljy niet? ick hou mijn vvaer, Maer hy dorster niet na vraghen Soo eerlijck vvas sijn ghemoet, VVant de eer is't vvaerste goet. Door 't ghequel en 't stadigh bidden, En op Trijntjen Luls versoeck, Kost hy noch een langhe koeck, Dien brack hy doe juyst in't midden, Denckt vvat liefd' en eer al doet, VVant de eer is't vvaerste goet, Gijsjen gingh vast vvringhen en duvven D'hiele koeck in d'holle mont, Die sacher uyt soo kakel-bondt, Dat men daer schier of sou gruvven, Soo eerlijck had hy evroet, VVant de eer is't vvaerste goet. Onder 't brassen en dit slempen VVou noch Gijs enckel te bier, Sus, sey Trijn 't is gien benier, Stee-luy souvven daer op schempen, Latet, 't is de beste voet, VVant de eer is't vvaerste goet. 'S nachts ging Gijsjen Trijntjen prijsen En hy sey jy bint soo moy, VVas ick nu met jou in't hoy. Daer sou ick jou iens bevvijsen Hoe men 't liefje eeren moet, VVant mijn eer is't vvaerste goet. Sus sey Trijntje, hou jou hangden, Of ick vvord aers uyt mijn kraft, VVil je vvat doen soo doet het saft, Heb je gien eer, vvat duysent schangden, 'K rae niet Gijsje dat jet doet, VVant mijn eer is al mijn goet. Ondert stormen en dit vvoelen Seyden hy: vvel Trijntjen Luls Maeck jey hierom dus veul spuls? VVel jy meught my vvel voelen Van mijn hoofde tot mijn voet, VVant mijn eer is oock mijn goet. Nou sey Trijn, nou laet die vvorden, Praet my niet mier van de eer, Als jey vvilt, so komt vry vveer, Ick docht dat je me vvoudt moorden, Och het eind dat vvas soo soet, Adieu eer, mijn vvaerste goet. Ionghe dochters rijck in eeren, Soo jey vreest dees schande groot, Gheeft you doch so ver niet bloot, VVilt van vryers niet begeeren VVil je zijn gheeert, ghegroet, VVant de eer is't vvaerste goet. 