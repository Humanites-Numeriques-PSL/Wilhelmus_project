 KOmt helpt my klaghen Goden al Die daer de Min regeeren, Aen Venus, waerom sy in't dal My dus houdt in trueren, In lijden, in strijden, Verdwijn ick als slee op't velt, Cupido my niet meer quelt, Maer brenght my verblijden. Hoe zijt ghy dus op my verstoort O! Cupido mo√≥rdadich, Dat ghy my hier niet en verhoort, Maer zijt altijdt versmadich, Mijn minnen, en sinnen Beneemt ghy my door sulck bedrijf, Hoe langh wilt ghy noch zijn dus stijf, Om mijn staech t'overwinnen, Doch ick en pas op u gants niet Als ick maer mach beerven, Die schoon die my het hert doorschiet, En in den brandt doet swerven, Wou dese, mijn vreese Benemen hier in dit contrey, Soo raeckten ick van't gheschrey, En sou gherust wesen. Daerom vliet niet van my vervaert Dat ick mach lieflijck bloeyen, Op dat dijn pijl my niet beswaert, Maer laet int vyer my groeyen, Met lusten, en rusten In u armkens lieffelijck, Weest my doch gherieffelijck, Wilt met my niet twisten. Soo sal ick u Princesse reyn Hier voor seer danckbaer wesen, Dat ghy my hier in dit pleyn Loffelijck komt ghenesen, V deuchde, en vreuchde Verweckte my lief tot u min, Soo dat u liefde is ghewin Van mijn sterkheyts jeuchde. 