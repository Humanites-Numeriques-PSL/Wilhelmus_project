 DIts mijn ghelooue rechters eendrachtich Ghy die my verdoemt ende noemt verblent Wy gheloouen in eenen God almachtich Die welcke ghy selue niet en kent Scheppere van hemel en aerde present Met alle dinghen sonder yemants aduijs Dies alle tonghen moeten hem geuen prijs. Oock so gheloof ick in zijnen Soone Die hy vander eewicheyt heeft ghebaert Een rechte beelt zijns wesens schoone Uan zijnder eyghen substancie ende aert Twarachtich woort dient verclaert Waer dore oock alle dinghen druijn In hemel en aerde gheschapen zijn. En sonder hem gheenderhande saken En zijn ghemaect, dies hem Salomon reyn Godes wijsheyt noemet sonder slaken En den eersten geboren voor elck gemeyn Die welcke God den Uadere certeyn Beloefde Adam en zijn saet eenpaer Doen hy lach gheuallen in sonden swaer. Uoort Abraham ende Dauid mede Heeft hy de selue beloeften ghedaen Segghende, als ghy slapen sult in vrede Sal ick v een saet verwecken gaen Dat van uwen lijue oppe sal staen Waer dore, so hy voordere belijt Alle gheslachten zijn ghebenedijt. Na dien de kinders seght Paulus reene Uleesch ende oock bloet nv hebben hier Is hy der seluen mate gheworden ghemeene Op dat hy door de doot sou nemen fier Die des doots ghewelt hadde bin dit rosier Twelcke was den duyuel alst is besocht Dies hy ons vant knechtschap heeft gecocht. Door desen Iesum ken ick tmijnder vraem Uerlost te zijne van sonde en doot Dies hy gestoruen is, tonser onblaem Hier oock victorieus verresen minioot Gheen aduocaet en ken ick ter noot Dan den seluen Iesum Christum playsant Sittende tot zijns Uaders rechterhant. Oock gheloof ick inden heylighen gheest Descenderende vanden Uader en den Soon Die voor ons bidt bin shemels foreest Ende oock ons versekert van Gods throon Sonder wien nyemant Christus en is ydoon Een Heere te noemene laest noch eest Dan door den seluen heylighen gheest. Uoort so beken ick wilt dit in prenten Dat ons Christus Iesus wt svaders woort Heeft inghestelt twee Sacramenten Te wetene den Doop en Tnachtmael hoort Inden Doop zijn wy versekert tot ons confoort Dat wy ghereynicht zijn al in zijn bloet Twelck ons dwatere beteeckenen doet. Int Nachtmael wi broot en wijn ontfangen Waer in wy leeren dat Christus by dien Hem heeft ghegheuen in sdoots verstranghen Uoor onse sonden, dies het moet gheschien In zijnder memorie naer Paulus belien Want so wy veel coornkens zijn een broot tsaem So zijn wy met Christus een lichaem. Eenen echten staet ick moet verbreyden Bekennen wy, dats een man en een wijf En om gheen sake sy twee te scheyden Dan om fornicatie verstaet tmotijf Een verrijsen oock van dit selue lijf Ende eewich leuen verwachten wy hier Maer voor den quaden het helsche vier. Coninghen, Princen, en Ouerheden Willen wy om Gods wille zijn subiect Tol en cijns gheuen in allen steden Den quaen als den goen het moet zijn ontdect Maer in dien men ons conscientien beulect Met yet teghen God ons te ghebien Daer in en willen wy se niet aensien. Gheenderhande leere om leuen noch steruen En willen wy buyten Gods woort ontfaen Noch door gheen andere salicheyt verweruen Dan door Iesum Christum den stoel der genaen En na zijn gheboden hoort dit vermaen Willen wy wandelen, maer daert ons mist Begheeren wy ghenade door Iesum Christ. Oorlof hier mede Rechters en Heeren Ghy die my veruolcht sonder auijs oft raet Wilt hier inne onse ghelooue leeren En v hielen niet teghen tscheers en slaet Uersaect met ons Spaus leeringhe quaet Ende andere ghemeynten, dit wel noteert Die op Gods woort niet en zijn ghefondeert. 