 Aenhoort een liedt ghy Adams zaet siet dat ghy hem niet na en gaet, Maer volcht Christum ghepresen, En doet altijt na sijnen raet So suldy salich wesen. Wat van den vleesche is ghebaert Dats vleysch, so ons Christus verclaert Also wy moghen hooren. O menschen bedwingt uwen aert Wort uyt den Geest gheboren. Want vleeschelijck gesint te zijn Dats Gods vyantschap, hoort wel mijn Menschen neemt dit voor ooghen Weet dat wy in alsulcken schijn God niet behaghen moghen. Die vleeschelijc zijn also men vint, die zijn oock vleeschelijck gesint, Men leeft van deser saken Een vleeschelijck mensch is so verblint, Gods Geest can hy niet smaken. Die wijsheyt Gods, so wy verstaen In geen quaetwillige siel en wil gaen Noch in gheen lichaem mede dat der sonden is ons onderdaen Hierom staet na den vrede. T'boeck der wijsheyt geeft claer bediet dat Gods Gheest den gheveynsden vliet dus wilt na Petrus segghen, Gheveynstheyt en list nu ten tijen Beginnen af te legghen. Treckt uyt den ouden mensch onclaer, met sijn quae wercken allegaer En wilt daer op niet slapen Doet aen den nieuwen mensch eerbaer Die na God is gheschapen. Legt af die onreynicheyt nu, Ende van alle boosheyt weest schu Wilt u hert niet verherden, Met sachtmoedicheyt laet in u Gods woort gheplantet werden. O menschen al vaet dit bediet, Ontfangt uyt liefden doch dit liedt, Want liefde dedet dichten, En dat uyt sulck een meynen siet, Of yemant mochte stichten. 