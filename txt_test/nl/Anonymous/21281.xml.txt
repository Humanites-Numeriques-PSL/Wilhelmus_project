 ACh menschen nv elcken den Heere prijst Uan zijne groote weldaden Die hy syne wtuercoren bewijst Int verclaren zijnen wille ende raden Want alle die hy heeft voorsien Heeft hy oock gheroepen by dien Ende gheordinneert ten desen Christum ghelijckformich te wesen. Dit moechdy aenschouwen o broeders wel Aen eenen Christene van Ulaender gebooren Gheheeten Nout, maer een recht Nathanael Also ghy hier na moecht hooren Want na dien hem God hadde verlicht Heeft hy goet noch maechschap gheswicht Maer vertrack na vreemde landen God dienende in smaet ende schanden. Anno seuenenvijftich door Gods wijs beraen Besochte hy syne vrienden gheduldich Maer int weder comen was hy gheuaen Als een dief, maer beuonden onschuldich Dus hebben sy hem na zijn gelooue geuraecht Al door zijn brieuen, ende hy sprack onuersaecht Ick salt v belijden, niet aensiende schaden Maer desen nacht wil ick my beraden. Den seluen nacht so heeft hy vierich gebeen Binnen Brugghe daer hy sadt gheuanghen Ende sdaechs na dien zijn ghelooue beleen Uoor vier muenicken niet om verstranghen Die examineerden hem al op dat pas Ten eersten wat het vande oorbiechte was Maer hy bewees hen thaerder oneere Dat die selue was een menschen leere. Ten tweeden vraechden sy met onbeschee Hoe veel Sacramenten datter waren Hy seyde die Schrift die tuycht my van twee Als Doop ende Nachtmael, ick moet verclaren Twelcke seghelen zijn seer hooghe vermaert Waer door Christus zijn ghenade ons verclaert Maer dander vijue, dus en wilt niet streuen Hebdy selue den name ghegheuen. Al door zijn spreken waren sy verwondert bouen maet Om dat hy gheen tijtele en voerden Uan Doctoor, Meester, ofte Licenciaet Ende so op elck punct dat sy roerden Metter Schriftuere hy haer dede bewijs Dies sy doen dochten met goet aduijs Te vertreckene tot op andere stonden Want sy gheen betere en vonden. Nv hoort hoe dat sy tvolck hebben voldaen Die daer stonden voor den steen by hoopen Ende vraechden of hy was af ghegaen Sijn ghelooue ick moet ontcnoopen Seyden, in dien hy niet seuen duyuels in heeft So en weten wy niet wie dat hem gheeft Tghene dat hy ons brenght voor ooren Want een lantman is hy ghebooren. Niet eens en hebben sy dese sproecke bedocht Daer Christus dancket zijnen Uader verheuen Dat hy dese wijsheyt heeft ontknocht Den simpelen, so daer staet gheschreuen Maer verborgen voor de wijse des werelts groot Also oock Paulus seght met woorden bloot Maer deden als Iesabels adherenten Segghende, tis teghen de mandementen. Noch so zijnse corts gecomen permant Om hem te winnene met loose treken Maer meest om hem te leueren inde hant Al vanden Balliu alsoot is ghebleken Uan menich Artikel hebben sy gheroert Maer Nout en wilde niet wesen veruoert Denckende dat Christus seght sonder vermijden Salich zijnse die om mijnen name lijden. Doen so vraechden sy noch, wast niet een spot Of die heylighen niet en waren warachtich Uoorspraken ende middelaers by Godt Was dat niet Gods lasteringhe crachtich Dus Nout doen sprack met ialoersheyt reyn Christus die is onsen middelaer alleyn Dus acht ickt afgoderie tuwer schanden Doen riepen sy, men moet hem branden. Op dese schoone bekentenisse eerbaer Met meer ander artikelen ten fijne Hebben sy hem veroordeelt allegaer Aen een stake ghebrant te zijne Dies Nout doen sprack, ick en sterue niet Als ketter of muytmaker dit aensiet Maer om tghetuyghen Christi ons beradere Sittende ter rechterhant van synen Uadere. Princelicke broeders staende int vier gestaen Heeft hy God met luyder stemme aengeroepen Doen die coorde was onstucken ghegaen Ende zijn vlees van zijn beenen was gedropen Dies het met hem gheen doot en scheen Dus neemt aen hem moet en wilt v beraen Denckende dat Christus segt, die in my betrouwen Die en sullen de doot niet aenschouwen. 