 Die Conynck van hier bauen die siet ons altoes aen mit synen claren ogen oec werwert dat wi gaen hi heeft gelecht syne strycken op dat hi ons mach trecken al in syn hoechste sael Hi spreket mit sueter stemmen al totter zielen myn woldy v seluen temmen ende myn geuangen syn ic wolde v staen in staeden ende geuen v myne genaede ende trecken v tot my O ziele ghi syt soe edelen soe hogen creatuer geulaten wt mynen herten gy syt my gheworden suer ick heb v wtuercaren ic liet v noede verlaren gy staet my alsoe duer O ziele slutet op uwes hertsen doer ic sal daer comen in Ick en mach niet langer beyden ic wil v lere syn gy moet v seluen laten ende alles dynges versaken ende doen eens anders wil Ende blyuet in eenre stylheit staen van bynnen opgericht ende wees een ander doet of laet volget altoes mynen treck soe moegdy comen hier bauen daer mi die engelen lauen dat is die rechte wech O waerlicke myne crachten Ick moet my keren in ic hoer in mynen herten soe vrendelicken stemme dat ic solde opwert clymmen bauen alle dese eertsche dyngen ende staen in synen wyl Hier en is geen langer beyden wy moeten opwert gaen wille wy jubelieren al inden hoegen throen daer wy syn toe gescapen die schepper die ons maecte sal syn onse ewige loen Wy syn hier in ellende mit droefheit ombeuaen het genaeket seer onsen eynde die doet die volget ons nae waer op moegen wy ons verlaten wy moeten ons ynwert saten ende sien die ewicheit aen Ick wil my auergeuen ende tasten my seluen aen al soldet my costen myn leuen ic willet nochtant doen ic moet my seluen wagen ende alles dinge verdragen sal ic die croen ontfaen Set wt uwer herten der creatueren mynne ende stort in my vwe crachten ic wil v hulper syn soe moegdy ewelick leuen ende staen mit hoge verheuen ic wil v dienre syn 