 O GOdt mijn Hert is Recht bereydt, Om Dichten ende singhen, Ghy Psalter ende Harpen beyd', Wel op, wilt Vroech ontspringhen, Ick wil dy Dancken HEERE mijn, End onder allen Volcken dijn, Loff singhen end Verconden. Want dijne goetheyt strecket wijt Ghelijck des HEmels Throone, End uwe Waerheyt gaet Altijdt Tot aen de Wolcken schoone. Over den HEmel dy, O HEER, Verhefft, En laet Ras uwe Eer, Doch over al t'Lande comen. Op dat dijn Lieve Vrienden t'saem, Verlosset moghen weerden. Help met dijn Rechter Handt bequaem Verhoort my hier op Eerden. Het spreeckt Godt in syn Heylichdom, Dies ben ick bly, En wil daerom Nu Sichem oock wt deelen. t'Dal Suchot, Gilead te gaer, Manasse my behooren, Mijn sterckt is Ephraim aldaer, Juda mijn Vorst vercooren, Maer Moab sal mijn Waschpot zijn End' over Edom wil ick fijn Oock mijne schoenen strecken. Ick wil over die Philistijn Syn bly end' my Vermeyden, Wie sal ter vasten Stadt hen in, End my te Edom Leyden? En sult ghy dat niet doen, O Heer? Die ons verstoot, en treckt niet meer Met onsen Heyr ten strijde? Heer in der Noot ons Bystant doet Wilt ons dijn Macht bewijsen, Want Menschen hulp en is niet goet, Maer uwen Naem wy Prijsen, Met Godt wy willen Daden doen, Die sal ons Vyanden so koen Gantsch teenemael vertreden. 