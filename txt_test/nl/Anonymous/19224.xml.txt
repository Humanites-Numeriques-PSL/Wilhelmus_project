 DIe tijt van onse iaren Die zijn seer cort en cleyn Wy moeten van hier varen Wy allen hier ghemeyn Daer om certeyn Soo moeten wy wat besueren Eenen cleynen tijt Ten sal niet eewich dueren. Nu latet v niet verdrieten Al schijnt Gods armoede soo swaer Sijn gratie sullen wy ghenieten Ende connen in zijn glorie claer Want Godt is onse vaer Waer om soo willen wy trueren Het is die laesten tijt Ten sal niet eewich dueren. Tot lyden zijn wy gheboren Gheworpen onder alle ghewelt Wy sijn Gods wtuercoren Als ons schrieftuere vermelt Lijdt verduldelijck die v quelt Tis tot deser vren Dier tijt die is ghetelt Ten sal niet eewich dueren. Hoe sorget ghy mensche soo seere Hoe staet ghy soo vroech op Meynt ghy nemmermeer Te hebben goets ghenoech U hant slaet aen die ploech Siet na uwe schueren Daer v herte op leyt Ten sal niet eewich dueren. God vader van hier bouen Die inden hemel sijt U woorden willen si niet gheloouen Sy hebbent seer benijt Met grooter spijt Sy legghent tusschen twee mueren Eenen cleynen tijt Ten sal niet eewich dueren. Ierusalem is verwonnen In dry deelen ghekeert Die huysen zijn gheplonnen Die vrouwen gheschandeliseert Dat dereendeel is gheuanghen Ghestroyt doer alle landen Sy roepen tot dy O Heer wilt haer ontfanghen. Prinche God onse Uader Die sorghe voor ons draecht Hi is ons alder bewaerder Wie isser die ons beclaecht Alsoo alst behaecht So wil die Heer ons pueren Het schijnt dat hy ons plaecht Maer ten sal niet eewich dueren. 