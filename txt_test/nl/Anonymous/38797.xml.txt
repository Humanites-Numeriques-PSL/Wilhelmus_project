 SO wie wil hooren een nieu Liedt Hoort wat ick sal verhalen Vant wonder dat de siel gheschiet, Al door der minnen stralen. De siel die Godt alleen bemint En brant in sijn begheeren, 'tVerdriet haer niet wat sy begint, Als haer de min doet leeren. Sy wort gheschoten en gheraeckt, Doort minnen sonderlinghen Wat sy van liefd' van binnen smaeckt Dat sal ick u noch singhen. De siel die wort van liefd gewont Diep in haer gront van binnen Waer sy haer keert, tot eenigh stont, Sy queelt altoos van minnen Quelende soet, is haer ghemoet Met soetigheyt door-dronghen In diep ootmoet, leeft sy met spoet En spreeckt met nieuwe tongen. De siel die wort dan op dat pas, Van minnen also droncken, En smelt hier in ghelijck als Was, Dat door der liefden voncken. Haer overgangh met schoone schijn, En diepe neder dalen, Daer voor den Throon, is sonder pijn, Meer dan men can vertalen. Als sy daer voor sijn aenschijn comt, Na haren crachts vermoghen De blijtschap die sy in haer gront Ghevoelt, doet haer verhooghen. De siel vergheet daer al haer leyt In also corten stonden, En sy bewijst Godt danckbaerheyt, Al uyt der minnen gronden. Princen die hier toe comen wil, Die moet sijn selven laten En worden een van binnen stil Tot sijnder ziele baten. 