 O! dat van mijne levensdagen Geen uur geheel verloren ga! Verloren uren, zij doorknagen Het hart door naberouw te spa'. Elk levensuur, daar vliegt het heen, 't Keert nooit te rug op ons geween! Dat ieder oogenblik van 't leven Mij boven alles dierbaar zij! Geen uur, mij tot mijn nut gegeven, Ga immer ongebruikt voorbij. Nog is het dag; straks komt de nacht, Mijn taak zij voor zijn komst volbragt. Ik zie mijn' tijd daar henen snellen, O Heer van tijd en eeuwigheid! Leer mij mijn oogenblikken tellen, En houd mij tot uw komst bereid: Elk stipje van mijn' levenstijd Zij U geheel, alleen gewijd! Leer mij naar mijn volmaking streven, En in mijn roeping al den dag Steeds waakzaam door 't geloove leven, Tot ik U daar aanschouwen mag, Waar eens de mensch te rijker maait, Hoe meer hij hier op aarde zaait. 