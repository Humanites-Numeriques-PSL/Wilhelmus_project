 AEnsiet die gheerne leeren Ende die schriftuere verstant Boosheyt informeren Heeft nv de ouerhandt Gods oordeel sal naken Als een dief soubijt Wilt bidden ende waken Weest op v hoede tis meer dan tijt. Wilt nv den slaep ontsluyten Der sonden commen wt Als alle die bloemkens spruyten Soo naeckt des somers virtuyt Wilt nv schriftuere lesen Als ghy dees teeckenen siet Gods oordeel moet v by na wesen Dies en verschrickt v niet Esaias prophetie Dunckt my by na veruult Den herder die is so blye Die dat vette schaep heeft ghesmult Dmagher schaepken wort gheschoren Tot op sinen naesten draet T'verstroyde schaep dat blijft verloren Dat inder woestijnen gaet. T'ghemeen profijt isser nv verdreuen Die liefde wort gheheel veriaecht Eyghen baet is ons ghebleuen Daer soo menich man na vraecht Tgheloof is oock gheleghen Te bedde sieck en cranck Die waerheyt wort ghesweghen Fortse haelt nv prijs ende danck. Die menschen vol abusen Sy en vreesen voor gheen dangier Sy timmeren groote huysen Sy maken goede chier Wye denckt op Noees ercke Daer hy hem heeft in ghesalueert Alsoot doen ghinck te wercke Salt zijn eer dit cesseert. O Godt v hemelsche Uader Die allen herten kent Wy bidden v alle gader Liefde in ons herte prent Op dat wy niet en moghen hooren Gaet ghy vermaledijt Want ghy hebt mijne wtuercoren Met spijse noch drincke beurijt. Dan sullen die quade spreken Wy en hebben v noyt ghesien Hoe souden wy dan v ghebreken Uan v connen belyen Dan spreeckt die Heere vercoren In mijnen naem soet En blijft niet al verloren Wat ghy den alder minsten doet. Noch spreeckt die Heere verheuen Ghy die my hebt ghespijst Ghy sult met my eewich leuen Compt hier in mijn logijs O Heere wilt doch beraden Ons arme sondaer bloot Neempt ons toch in ghenaden Door v vijf wonden root. 