 Een lietdekyn wil ick v syngen die mynne dwynget my daertoe van enen dien ick mynne hi maket myn hertken vroe hi is soe fier ende mynnentlic al ander liefte wil ic laten ende dienen hem tot alre tyt Syn naem wil ic v leren eer ic yet vere gae hi is bauen allen heren als ic in die scryft verstae Jhesus christus is syn naem alle ander boelkens wil ic laten want hi is seer bequaem Dat krensken dat hi draget dat is van bloede roet dat doet myn herte versagen al doer den groten noet die tacken die deden hem al die pyn al ander vrentscap wil ic laten syn vry eygen wil ic syn Syn hande worden doer grauen al mitter naghelen twee syn voeten doer geslagen dat dede hem alsoe wee Dat deden die joeden alsoe valsch al ander vrentscap wil ic laten ende grypen hem om den hals Nv is hi hoge verheuen al anden cruce breet och wat heeft hi bedreuen dat hi dus jamerlic steet tusschen tween scaekeren alsoe quaet al ander liefte wil ic laten ende volgen synen raet Hy beual sinre lieuer moeder die onder den cruce stont sante johannes tot enen behueder want hi is seker guet nochtans soe was die wyssel cranck al ander vrenscap wil ic laten ende schencken hem den dranck Hem dorsten nae onser salicheit als daer gescreuen staet die joden waren al bereyt enen dranck was wreet edic ende galle ende anders niet al ander vrentscap wil ic laten wat my daer nae geschiet Hy neygden syn hoeft ter eerden hy sprack tys alle volbracht ic heb mit groter weerden betaelt des menschen schult in allen leden heb ic pyn al ander liefte wil ic laten syn eygen wil ic syn Hy sloech syn ogen ten hemel hi sach synen vader aen als ic genoech gepassyt byn soe wilt mynen geest ontfaen nv sterft die edelle Conynck ryck al ander vrentscap wil ic laten men vant nye syns gelic Longynus sonder myden mit enen speer was lanck hi apende ons heren syde daerwt vloet saligen dranck water ende bloet dat daer wt ran al ander vrenscap wil ic laten ende trouwen desen man Die sonne die liet hoer schynen die eerde beuede mede van alsoe groter pynen die stenen sprongen ontwee ende alle die werlt die was in last al ander liefte wil ic laten aen hem holde ic my vast Josep tot nycodemus gync sy namen dat lichaem af dat anden cruce gestoruen was sy leydent in dat graf maria die dreef soe groten rouwe al ander boelken wil ic laten ende wesen hem getrouwe Hy neder steech ter hellen hi verloesten syne vrende daerwt adam mit synen gesellen sy dreuen suet geluyt hi stiet die poerten op mit gewelt al ander boelken wil ic laten wat my daer nae gewelt Des paschedages voerder sonnen verrees hi mit synre cracht dat alle die rydders ontsprongen sy bewaerden dat hilige graf nyemant en dorsten tasten aen al ander genoechte wil ic laten ende dienen desen man Nv is hi op geuaeren al in dat hemelsche lant daer sal hy ewelic dueren tot syns vaders rechterhant ten jonxten dagen comet hi weder al ander vrentscap wil ic laten ende dienen desen heren 