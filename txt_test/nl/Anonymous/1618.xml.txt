 DAer soude haer een maget vermeyden Vermeyden so woude si gaen Roode rooskens wou si pulcken Die aen der heyden staen Wat vant si in haren wege Een wel gheboren man Hi tooch haer wt haer cleeder Die maget wert so gram Nv gheuet mi mijn cleyder Och wel gheboren man Ick schaems my also seere Dat ic hier naect sal staen. Dats uwe bonte cleyder En crijchdi waerlijc niet. V eere suldy hier laten Eer ghi van mi schiet Sal ic mijn eere hier laten Och wel gheboren man Naect was ic gheboren. Ic en had geen cleyderen an. Hi nam die schoone maget Al bider witter hant | Hi leydese onder die linde Die hi so schoone vant Doen die hubsche ridder Sijn willecken hadde gedaen. Hi seyde staet op ioncfrouwe Ghi moecht wel tuiswaert gaen Waer sal ic henen keren Waer sal ic henen gaen Hadt ghi mi maecht gelaten Ghi hadt veel badt gedaen Hi streec van sinen handen Van goude een vingherlijn Hout dat schoon ioncfrouwe. Daer is die trouwe mijn Wat gaf hy haer te loone Tot haren nieuwen iaer. Een kindeken inder wiegen Met sinen gecrolden hayr Ist dan een knechtken Een goelijck knapelkijn | Dat willen wi leeren schieten Al na die cleyne vogelkijn Ist dan een maechdekijn. Een goelijc maechdelijn. Dat willen wi leeren breyden Van peerlen een cranselijn. Dye dit liet heeft ghedicht. Dat was een ruyter fijn. Hi heuet wel gesongen. Al om die liefste zijn 