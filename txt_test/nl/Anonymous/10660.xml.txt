 IN een groot ongeluck ben ick gheboren Want Fortuyn my rebelleert, Swaer ghepeyns comt my te vooren, Waer deur mijn vreuchde declineert. Om v absentie is mijn versuchten O eerbaer maechdeken delicaet, Want ick sorch voor quade gheruchten Die veel gheschieden door nijt en haet. Houdt v beloften gheschiet in't scheyden, Van v en my, ghy weet wel waer, Soo sal ick hopende den tijdt verbeyden, Hoe wel een uer my dunckt een Jaer. Al mocht my Cresus schat ghebueren En Alexanders Rijckdom groot Ja des Weerelts vreuchde te ceuren, Sonder v liefken waer my de doot. Niemant en can mijn gheest vermaken Dan ghy O edel vrouwelijck graen, Om v alleen moet ickse versaken, Hoe rijck hoe schoon, hoe wel ghedaen. Nacht en dach is mijn bedencken, Ons diviseren sonder pijn, Twelck nu faelgeert en my gaet crencken, Dus weest ghenadich over my. Eeuwighe vreucht sal ick ghenieten Ist dat ghy mijns ghenadich zijt, Pijn noch arbeyt sal my verdrieten, Ontfermt ghy mijner nu ter tijt. Soo sal Princesse alle mijn rouwe En dangier gheheel van my vlien, Dus blijft v dienaer in liefde ghetrouwe, En laet my troost als nu gheschien. 