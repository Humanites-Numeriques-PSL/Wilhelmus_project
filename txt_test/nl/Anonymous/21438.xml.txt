 HUylt weent en schreyt ghy broetsels quaet Wilt nv de handen wringhen Want ons nv baert in Godes raet Het eynde alder dinghen Den Heysscher stout soect loon Hy coemt in zijnen troon Met zijnder heyrschaers crachten Om elck te richten saen Naer dat hy heeft ghedaen In wil oft in ghedachten. Wee v die Ezaus kinderen zijt En Iudas wercken volghen Wat naect v droefheyt, camp en strijt In zijnen thoorn verbolghen Want ghy Gods woorden claer Uerachtet hebt voorwaer Ueruloect zijdy den Heere O Nabals boose vrucht Waer neemdy nv dijn vlucht Wat baet dijn roemen seere. De Heere coemt met groot ghewelt Om v snel te verderuen Hy wilt betalen, maer sonder ghelt Al door een eewich steruen In zijnen thoorn wreet So suldy zijn gheleet Al in een vierich branden Daer sal dijnen hoochmoet Met al tgheen dat ghy doet Uerwesen zijn ter schanden. Maect v vry wech ghy Cains saet Wilt snel v ganghen stieren In holen kuylen voor Christus staet Hy coemt met zijn Princhieren Wilt v verberghen snel Al inder aerde wel Uoor het aenschijn des Heeren Want groot verschricken naect Uoor v die hebt versaect Christus met zijnder leeren. Den dach die ons nv is bestemt Sal alle vleesch ontmoeten Hoe diepe elck inder werelt swemt Oft hier haer lusten boeten Dies schreyt en maect gheclach In desen droeuen dach U naect een bitter trueren U naect een groot verdriet Dwelck v de sonde aenbiet Die cause is ws dolueren. Daer sullen dan door druck benout Alle wreede handen flouwen En alle manlicke herten stout Uersmelten int aenschouwen Hen sal sulck wee gheschien Alsmen heensdaechs mach sien Aen een beuruchte vrouwe Want grouwel groot en sterck En wrake is Sheeren werck Wanneer hy straft in trouwe. Dan sal hy zijn viervlammen heet Op zijn vianden ghieten Sijn donderpijlen sal hy wreet Al teghen haer wt schieten O ongheuallich zaet Waer crijghdy troost oft raet In desen tijt van drucke Waer sal dan dijnen spod Die ghy hadt teghen God U comen ten ghelucke. Dan salter zijn te segghen seer Wat hebben wy bedreuen Dat wy om lof, oft menschen eer De doot hebben verheuen Schreyen sullen sy bloot En roepen doot en noot In dit druckich verzeeren O berghen nv vertrect En ons voort wech bedect Uoor tsnel aenschijn des Heeren. Uerstelt dijn wesen, en maect misbaer Och rampsalich gheslachte Beschreyt dijn sonden, trect wt dijn haer Uerschroemt en beeft met crachte Want desen droeuen tijt Die naect v seer subijt Die niemant can volschrijuen Hy coemt in zijn bestier Als een verteerende vier Wie can voor hem staende blijuen. Dies groot en cleyn dit ouerdinght Die sulcken ancxt wilt vluchten By name die daer dringht Op Nicolaons gheruchten Uoorsiet v voor den vanck Gods oordeel dat wort stranck Dwelck ouer al sal commen Den goeden thoogher eer Den boosen sal de Heer Gansch gaer tot niet verdommen. 