 ICk moet een Liedeken singhen Die liefde doet ontspringhen Ick en can my niet bedwinghen Uoort soo moet ickt bringhen Uan mijn alderliefste lief Die voor my ghelijck een dief De doot ghesmaect heeft en groot grief Wanneer ick dat door zijn woort besief Uruecht in mijn herte verhief. Want hy heeft duer zijn steruen My dleuen doen verweruen Soo dat ick niet en sal verderuen Maer Gods rijcke beeruen Duer zijn dierbaer roode bloet Dwelck hy duer zijn groot ootmoet Wt storte ghelijck een vloet Waer mede hy te nieten doet De macht van al thelsche ghebroet. Als ick voort vant gheschreuen Dat Christus die is tleuen Hem heeft ouer ghegheuen Uoor ons sondich sneuen Om dat wy duer zijn liefde groot Ons leuen van duechden bloot Soude bringhen ter doot Soo dede ick met arbeyt groot Tsondich leuen wederstoot. Ende ick ghinck begrauen De sonde die ons maeckt slauen Op dat Godt my mochte lauen Met gheestelijcke gauen Terstont schanck hy met blijde aenschijn My sinen gheest vol vruechden fijn Die mi dede blyde zijn Waer duere ick vreese gheen ghepijn Doot weerelt vleesch noch helsch fenijn. Ick en can niet verhalen Wt spreecken met eenighe talen Hoe dat Gods vierich doorstralen Wech neemt allen druck en qualen Duer der vierigher liefden brant Die te bouen gaet alle verstant Ongrypelijck eest want Ick en wiste noyt datmen vant Sulcke liefde en vruecht playsant. Hoe en soude ick niet beminnen Met herte en met sinnen Die my dees vruecht doet winnen Ende verlicht van binnen Al eest dat lijden my verstaert En dat de weerelt my beswaert Mijn herte dies niet en truert Gods liefde my bemuert Ick dancke hem diet al labuert. 