 GHy die niet meer in tvleesch en zijt Maer soect des gheests profijt Inden bequamen tijt Seer hongherich zijt beseuen Werct spijse die nemmermeer en verslijt Maer blijft ghebenedijt Int eewich leuen beurijt Twelck smenschen sone can gheuen Dat is zijn edel woort Uoor diet ghelooft en hoort En daer in blijuen Sullen by God beclijuen. Inden beghinne was twoort eerbaer En twoort was by God eenpaer God was dat woort voorwaer In hem was tleuen wtuercoren En tleuen was dlicht vanden menschen claer Maer die duysternisse swaer En begrijpent hier noch daer Dan die wt God zijn gheboren En dit woort in corter stont Wort vleesch, dwelck by ons woont Seer groot van prijse Den gheloouighen tot eender spijse. Ick ben (seyt Christus) dat hemels broot Ghedaelt wt svaders schoot Uoor den hongherighen mijnioot Die tot my comen met lusten Gheloouende mijn woort wt liefden groot En om hongher sweert, noch doot En buyghen in gheender noot Die en sullen hongheren noch dorsten Maer leuen met voorspoet In mijns vaders rijcke soet Uol van ghenaden Mijn woort can elcken versaden. Om mijns woorts wille groot ende cleyn Dat ick v sprack ghemeyn So zijdy alle reyn Dus blijft daer in al te samen Want blijft ghy in my ick blijue in v certeyn Fondeert v op desen steyn Om mijns naems wille alleyn Uan mijn woort en wilt v niet schamen Maer dat seer stout belijen Het sal uwen gheest verblijen En spijse mede Al in der eewichede. Cruyt noch plaestere aen gheenen cant En ghenas o Heere want Dijn soete woort playsant Heeft dat ghedaen alleene Want het is die fonteyne vol wijsheyt geplant Een schilt een vierich brant Den gheloouighen een onderstant Om nemmermeer van hem te scheene wt liefden hier ghedaelt Die ons schult heeft betaelt En de doot versleghen Die wy door Adam al vercreghen. Prince die Gods edel woort ontfaen En daer door vroom wederstaen Al sweerelts valsch beraen En haer cleederkens wasschen blijde Int bloet des Lammekens dat edel graen Het welcke sal af dwaen Haer traenkens na tvermaen Als zijn ghebenedijde Hongher ende dorst gheschal Sal hy haer weeren al Sonder cesseren Dat Lammeken sal domineren. 