 BRoeders die nv gheroepen zijt Ondersoect die Schriftuer, tis nv den tijt Wildy wesen Gods wtuercoren So moetty al na den water subijt Al na den gheest int eertsche crijt Met Christum zijn nieu herboren. Wten gheest herboren willet vaten Dat wy ons sondich leuen moeten laten Na dat wy die kennisse hebben ontfaen En wandelen so voorts in allen staten Al na den gheest en het sal ons baten En des vyants stricken sullen wy ontgaen. Ten gelter noch wet, noch besnijdenisse puer Anders dan alleen eenen nieuwen creatuer Ghelijck ons Paulus heeft beschreuen Den ouden Adam moet steruen met zijn natuer Souden wi verrijsen met Christum na scriftuer Met den Heere in vruechden leuen. Die sonden mogen wi niet onderdanich blijuen Soude die verrijsenisse in ons beclijuen En leuen met Christum in vreden So moeten wy alle boosheyt van ons drijuen Die wet Gods al in ons herteken schrijuen Weest vierich in al v ghebeden. Wat batet Schriftuere ghelesen fijn Als wy daer door niet ghebetert en zijn Hoe derren sy dat pont aenueerden Sy en doen gheen profijt tot gheenen termijn Dus wil hem naken die eewighe pijn Sy begrauen tpont inder eerden. Die ons dit liedeken heeft ghestelt Metten ouden Adam was hy also seer gequelt Bidt voor hem tot allen tijden Op dat de liefde Gods in hem toch niet en smelt Maer zijn herteken tot zijnen naesten helt So mach hy hem hier na verblijden. 