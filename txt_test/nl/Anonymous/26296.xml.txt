 EEn Oorlof Liedt aenhoort, Dat ick u singhen sal, U vermanende voort, Te gaen op den wech smal, Om den ghenaden tijt, Seer costelijck beseven, Versuymelijck niet quijt Te worden in dit leven. Levendich nae den Gheest Wedergheboren sijn, Moeten wy aldereest Worden, op dit termijn, Want niemant sonder dat En sal Gods Rijck beerven, Willen wy in de Stadt, s Vleesch lust moeten wy sterven. Sterven svleesch lust quaet En verrysen oprecht, Als een Goddelijck Zaet, In een goet leven slecht, Soo moet een Christen Kint, Als zijn Vader ghepresen, Gheaert ende ghesint, In alle dinghen wesen. Ten mach ons baten niet, Dat wy dus sijn ghenaemt, Als van ons yet gheschiet Anders dan het betaemt, Daerom laet ons voldoen, Onsen Name ten fyne, Dat wy na dit saysoen Niet en comen in pyne. Laet ons altijdt voortan Ghedachtich sijn, waerom Dat wy ghenaemt sijn van Het vrye Christendom, Broeders en Susters goet, Met noch namen seer schoone, Vruchtbaer wijnrancken soet, Sout der Aerden ydoone. Aen u mijn vrienden lief, Schinck ick dit Liedt present Als een memory brief, Om te maken bekent, Hoe dat mijn hope staet, By u noch te vermeyden, Daer niemant door zijn daet, Oorsaeck en wert tot scheyden. Na dien alle dinck nu Heeft zynen tijdt, deurlijdt, Daerom vermaen ick u, In hopen sijt, verblijdt, Wy sullen noch hier naer Weder by een versamen, Daer gheen scheyden wert swaer, In 't eeuwich leven, Amen. Ten laetsten en vergheet Ons niet, na dien dat ghy Van ons eensdeels wel weet, Ons goet ghemoet tot dy, Oorlof ick segh Adieu, Godt die wil u bewaren, Tot dat wy op een nieuw Weder by een vergaren. 