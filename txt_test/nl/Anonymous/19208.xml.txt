 BRoeders hebt doch moet Al soecktmen hier der onnoselen bloet Te storten om de waerheyt soet Al zijn si hier gheacht seer onvroet Ia ghetorden onder de voet Al werden die onnosele nv gheplaecht Uanden boosen menschen onuersaecht Dat spel sal saen ommekeeren Want soo de wijsen man ghewaecht Sy sullen sien staen die si hebben veriaecht Met betrouwen by den Heer der Heeren. Het blijckt voorwaer Dat wy weghen swaer Hebben ghewandelt maer Wy zijn ghedwaelt den wech eenpaer De sonne der waerheyt claer En is ons noyt opghegaen Wy zijn moey gheworden hoort dit vermaen Inden wech der verdoemenissen De waerheyt en hebben wy noyt verstaen Dies sullen wy deeuwighe doot ontfaen En Gods blijschap missen. Wat hebben ter noot Al ons rijcdommen groot Ghebaet al in die doot Want ghelijck den pijl die een sterck schutter schoot Snel vliecht duer de locht bloot Eer subyter dan den roock vergaet Soo is al ons macht eer ende staet Uergaen ghelijck der schouwen Wy ontsinnighen menschen quaet Hebben gheuolcht des duyuels raet Nv blyuen wy in rouwen. Sulcke woorden fijn Sullen op dat termijn Spreken die inder hellen zijn Wy zijn vergaen snelder dan den Rijn Nv blyuen wy int ghepijn Maer die wy hielden voor dwase lien Moeten wy byden Heere sien Als der sonnen strael blincken Haer en sal gheen droefheyt gheschien Want haer vyanden heeft God doen vlien Niemant en machse crincken. Och alder hoochste Princhier Ghy die de wet al hier Beproeuen wilt int vier Als wy zijn benaut of in eenich dangier Soo roepen wy tot v schier En ghy helpt ons in corter tijt Want ghy doet recht, die hier onrecht lijdt Dus en vreest gheen tribuleeren Hy heeft ons ghestelt hier inden strijt Wie dat verwint hy sal subijt Met den Heere triumpheren. 