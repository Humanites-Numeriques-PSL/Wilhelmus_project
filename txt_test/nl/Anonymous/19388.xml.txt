 UErnieut v inden gheest wie dat ghi zijt In desen bequamen tijt Met Abraham werst verblijt Wilt v als nv veriubileren Met Isaac en Iacob trect in het crijt Uoort Christen ghelooue strijt Onder Gods banieren v beurijt Met Christum wilt v veraccorderen Uolcht Petrus transpoort Paulus leeringhe nv aenhoort Met Timotheum maeckt accoort Inden gheest wilt leuen Dat soete nieuwe Iaer is ons van Godt gegeuen. Christus is den wijnstock soet Die aenden cruyce stoet Hy verloste ons met zijn bloet Wilt alleen op hem betrouwen Hy heeft doorbroocken dat helsche gloet Ons sondich ghebroet Daert al om steruen moet Het si mannen ofte vrouwen Wilt Christum volghen saen Soo Stephanus heeft ghedaen Den moordenaer heeft rust ontfaen Opt recht berou van zijn sondich leuen Dat soete nieuwe Iaer is ons van Godt gegeuen. Een yeghelijc treck tcleet van ootmoetaen Met druck met meighen traen U sondich leuen wilt afgaen Wilt v al tot Godt bekeeren Hy is die onse sonden heeft wtghedaen En liet hem aent cruyce slaen Met zijn armen wijt ontdaen Sijnen lof wilt altijts vermeeren Tot ootmoedicheyt v keert So ons Paulus oock leert En des Heeren lof vermeert Elck wil dit aencleuen Dat soete nieuwe Iaer is ons van Godt gegeuen. Hoort toe ghi Cristen creatueren al gemeyn Groot ende daer toe cleijn Compt tot dat leuende water reyn Om niet sal hijt v gheuen Christus is de claer suyuer fonteyn Hy spreeckt in shemels pleyn By sinen Uader certeyn Hy is warachtich den wech en leuen Onser alder Aduocaet Ghelijck daer ghescreuen staet Ons warachtich aflaet Seer claer beseuen Dat soete nieuwe Iaer is ons van Godt gegeuen. Laet ons tot den stoel der genaden saen Na Paulus vermaen Om bermherticheyt te ontfaen Stout en onbeureest nv treden Christus ons bisschop is ten hemel ghegaen Hy weet hoe wy zijn belaen Dus wilt hy ons beraen Met Olie der bermherticheden Heeft hy ons comen dwaen Hy en wilt ons niet versmaen Hy bidt om ons bystaen Uoor sinen vader verheuen Dat soete nieuwe Iaer is ons van Godt gegeuen. Prince met alle Apostelen ient En Propheten excelent Timmert op dat fondament Dat is Christus den hoecksteen ghepresen Soo blijft die timmeringhe vroom ongeschent Paulus wooorden wel inprent En den heylighen gheest bekent Sult ghy tot eenen tempel wesen Worpt den ouden Adam van En doet den deeuwen an Uolcht Christus wijf en man Soo en dorst ghy niet beuen Dat soete nieuwe Iaer is ons van God gegeuen. 