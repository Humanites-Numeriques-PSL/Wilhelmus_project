 HEt voer een Visscher visschen, Soo verre aen gheenen Rhijn, Hy en vant daer niet te Visschen, Dan een hubsch Maechdekijn. O Visscher seyde sy Visscher Waert toe draecht ghy uwen moet, Al tot der hubscher Deerne Dat dunckt my wesen goet. Och Visscher seyde sy visscher Wat visch hebt ghy ghevaen Soo verre aen geen groen Heyde Daer is goet visschen te gaen. Aen geen groene Heyde, Daer leydt de coude Sneeu, Daer vriesen mijn handen en voeten, Mijn hooft doet my soo wee. Vriesen u handen en voeten, Doet u dat Hooft soo wee, So gaet al in der stoven Daer en vrieset nimermeer Maer doen de loose Visscher Al inder Stoven quaem, Doen bestont hy haer te vraghen, Nae haren ghetroude Man. Wat hebdy my te vragen Nae mijnen ghetroude Man, Mijn Man is inder Kercken Hy bidt Gods Heylighen an. Is u Man al inder Kercken Ofte inden coelen Wijn Soo laet ons eten en drincken Ende laet ons vrolick zijn. Maer doen sy aten en droncken Doen quam haer eygen Man, Doen dachte den loosen Visscher Hoe com ick nu daer van. Dat Vrouken was behendich Sy goot haer Vissop uyt, Doen spranck den loosen Visscher Ter hoogher venster uyt. 