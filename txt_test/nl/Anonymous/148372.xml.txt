 Helaas, dat zwerven der gedachten! Hoe leidt ons 't ijdel zingenot Steeds af van 't heil, dat wij verwachten, Van 't geen Gij wilt dat wij betrachten, Van uw gemeenschap zelfs, o God! Niet slechts bij aardsche bezigheden Kwelt ons die zwerfzucht van het hart, Maar dan zelfs, als wij met gebeden Of dankerkentnis tot U treden, Gevoelen wij die bittre smart. Bij onze godsdienstoefeningen, In 't eenzaam en in 't openbaar, Is d'aandacht naauwlijks te bedwingen, Gestaâg verrast door beuzelingen; Helaas! wat valt die last ons zwaar. Wie helpt ons dit met moed bestrijden, Wie breekt de kracht der ijdelheên, Wie zal ons treurig hart verblijden, Wie zal ons van dien last bevrijden, Van zulk een zwerfzucht? Gij alleen! Och! zie ons aan uw voeten weenen, O Jezus! zie op onze smart, Och! wil ons vaardig hulp verleenen, Nooit zondt Gij klagers hulploos henen Nooit kon U dat van 't liefdehart. Leer Gij ons dan ootmoedig smeeken, Gij, die d'ontferming zelve zijt, Help ons de kracht der zwerfzucht breken; Dan wordt ons denken en ons spreken Geheel, alleen aan U gewijd. 