 OCh ligdi nv en slaept o leuende gods sone och ligdi nv en slaept. hier bouen inden throne stant op ende weest ghereet en wilt doch tot mi comen thoont ons v godlicheit v godheit is so schone. ¶ Vie clopt daer aenden muer om mine ghenadichede die doot wert mi so suer eer ic mocht maken vrede den toren was so groot hi dede den hemel sluyten leert liden totter doot oft ghi moet bliuen buyten ¶ O ihesus lieue heer hoe sal ic bi v gheraken dat leuen lust mi so seer. ic en can gheen liden smaken. het dunct mi swaer arbeyt om troost so ben ic comen thoont ons v godlicheyt v godheyt is so schone ¶ Ghi waent dat ic ben scapen ende dat ic v niet en kinne. ghi mocht v seluen laten ende lijden doer die minne ic moest so vele lijden soude hemelrijc ontsluyten in lijden moet ghi verblijden. oft ghi moet bliuen buten ¶ Ihesus gheminde heere. hoe mocht v steruens lusten dat cruys woech v so seer ende ghi en mocht niet rusten om onse salicheyt droechdi een doornen crone thoont ons v godlicheyt v godheyt is so schoone ¶ Al stondi daer tot morghen. so en mocht ghi niet versinnen oft in v hert verborghen hoe dat mi dwanck die minne dat ghi sout sijn ontlast ende hemelrijc ontsluyten dus moet ghi liden last of ghi moet bliuen buyten ¶ Ic sie den lichten dach al doer die wolcken dringhen ic sie dat niemant en mach den wille gods volbrenghen hi en hebbe verduldicheyt. in liden waer dat ic come thoont ons v godlicheyt v godheyt is so schoone ¶ Ghi waent met alder lust. des vleysch tot mi te raken het heeft mi meer ghecost hemelrijc te smaken druc lijden ende seere. doet hemelrijc ontsluyten ghi moet noch lijden meer. oft ghi moet bliuen buyten ¶ O die liefste die ic weet ghi woont in hemelrijke ic ben nv al bereet. om te lijden blidelike pine druc ende leyt op dat ic v hebbe te loone thoont ons v godlicheyt v godheyt is so schone 