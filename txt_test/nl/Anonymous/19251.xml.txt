 GHelijck een tortelduyfken hem verhuecht En in een wout gaet vlieghen Mijn siel is droeuich sonder vruecht Tghesicht wil my bedrieghen Mijn herteken dat schept verdriet Alst te recht si seluen besiet Dus wilt minen druck verhooren Want veel gheroepen maer weynich vercoren. Ghedenct wat daer gheschreuen staet Dat by den wech is gheuallen Die voghelen des hemels aten dat saet Dat bediet ons thert vol gallen Wanneer ons dan die vyant quelt Soo zijn wy alsoo seer ontstelt En dat saet blijft dan verloren Want veel geroepen mer weynich wtvercoren. Hoe soet vallet saet in deser tijt Ende wort so vele ontfanghen Wanneermen daer op merct al sonder respijt Soo en heeftet gheen voortganghen Want dat saet dat blijft alleen Want het valt op eenen herden steen En die sonne gaeghet versmooren Want veel geroepen mer weynich wtvercoren. Noch valt dat saet en groeyt oock wel In doornen ende in bramen Want eertment oost soo vergaghet snel Want het en dient niet te samen Dan compt die weerelt met haren lust Wel hem die daer niet op en rust Ten zijn niet dan dijstelen en doren Want veel gheroepen mer weynich wtvercoren. Ghelijck als ons die schriftuer seyt Soo en zijn wy niet dan asschen Wel hem Heere die ghy hebt bereyt Daer sal dat saet in wasschen Dus bidt hem groot ende cleyn Dat hy ons wil bouwen alleyn Soo brenghet vruchten te voren Want veel gheroepen mer weynich wtuercoren. Prinche diemen niet af en sach gaen Maria bloem van alle vrouwen Die v sach onder den cruyce staen Ende sterf voor ons vol trouwen Wt liefden die hy ons bewijst Ende daer na in ghelouen verrijst Bidt hem hy sal v verhooren Want veel gheroepen mer weynich wtuercoren. 