 O Waerheyt hoe zijt ghy nv vertreden Op die straet ghy gheuallen zijt So wie afstaet zijn quade seden En Christum belijt sonder respijt Uersteken, veriaecht, en oock benijt Is hy van alle menschen opstinaet Die altijt verachten, met alder crachten Dat eewich Goddelick saet. Waert ons niet gheseyt te vooren Ick soude so seer verwondert zijn Dat sy die alle boosheyt oorbooren Wt spouwen moghen haer fenijn Uerleyden, bedrieghen, hoereren fijn Dobbelen, tuysschen, sweeren onbeureest Persequeren, en tribuleren Al die leuen na Gods gheest Die stelen, roouen ende moorden Die zijn op eenighe plaetsen vry Maer wie belijt Gods soete woorden En die daer na leuende sy Ouer die so roept die weerelt fy Hy moet hem versteken en dicwils vlien Nerghens wesen, en mach hy onbecnesen Uan alle die de waerheyt benien Turcken, Ioden, en Sarasynen Ende heydens een groot ghetal Die sietmen hier en daer verschijnen En gaen met vreden ouer al Comenschap hanteren breet en smal Mits dat sy gheuende zijn tribuyt Maer daer en is ter weerelt expres Geen vrijdom voor Christus bruyt. Wilt dit in v herte vesten Ghy die veruolcht zijt hier en daer, Dat die voghelkens hebben nesten En die voskens hoolkens dats openbaer Maer Christus die sone des menschen voorwaer En hadde niet om te rusten zijn hooft Uolcht desen herder men vint gheen weerder Hy maeckt elck salich die in hem ghelooft Maer die ghemeynschap willen maken Met desen herder excellent Die moet hem seluen eerst versaken En draghen zijn cruyce tot int ent So sal hy wesen altijt present Haer gheleyden in synen maiesteyt Haer lieden loonen, en vrolick kroonen Door zijn groote bermherticheyt Die dit liedeken eerst heeft ghesonghen Die en weet niet te seggen waer dat hy woont Seer nau so was hy bedwonghen Die weerelt hem cleyn vrientschap thoont Maer op den Heer hy vromelick stoont Die hem kan helpen wt allen dangier En bewaren, voor die boose scharen Die hem veruolghen met liste hier. 