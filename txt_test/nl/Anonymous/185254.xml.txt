 O Ghy ionghe Ieucht, Ionck en teer van sinnen, Wilt ghy soete vreucht In u hert gewinnen, Vliedt de ydelheyt, En des werelts wesen, Dieder veel verleyt, Soo wy sien en lesen, Voecht u herte soet, Voor Godt in ootmoet, En ontfanght zijn soete min, Met een stil ghelaet, Vwe weghen gaet, Ter huys-deuren uyt en in, Wilt u wel vercieren, Met goede manieren, Niet met kleeders vol van pracht, Stil en goedertieren, Wilt u soo regieren, Kont Godt altijt in ‘t gedacht. Hoort ghy ydel praet, Wilt u tonghe dwinghen, Alleen gade slaet, V bevolen dingen, Menich wert verleyt, Door ‘t gehoor van sonden, Wiens Gods-diensticheyt Ydel wert bevonden. Dus o lieve jeucht! Schickt u tot de deucht, Christi jock en is niet swaer, ’t Maeckt de ziel verheucht, Liefde, vreed’ en vreucht Wertmen in ‘t ghemoet gewaer, Wijsheyt sal u leyden, In de groene weyden, Godt sal u met gunst aensien, En u wel bereyden, Al u nodigheyden, Wat ghy wilt sal u geschien. Maer insonderheyt Wilt u Ouders eeren Met ghehoorsaemheyt, Dat is Gods begeeren. Wat men u ghebiet Doet dat stil en veerdich, Murmereert doch niet, Of ghy wort onweerdich Haren segen soet, Siet wat Iesus doet Binnen Nazareth die stadt, Hy was onderdaen Sijn ouders vermaen, Als hem was bevolen wat, Siet den Heer der Heeren, Heeft u comen leeren, Hoe ghy sult gehoorsaem zijn, Wilt u tot hem keeren, Sonder tegen weeren, Soo wert ghy bevrijt van pijn. Comt u cruys ontrent, Troost sult ghy bevinden, Als ghy tot Godt went, Hy sal u ontbinden, Soet is zijn aenschijn Dat ghy sult aenschouwen, Met een herte fijn, Door een goet betrouwen. Wort ghy hier versmaet, Van de werelt quaet, Om dat ghy van haer afwent, Godt comt u te baet Met zijn goeden raet, Dien hy u in ‘t herte sent, En hy sal u geven Namaels ‘t eeuwich leven, Met een overschoon jolijt: Moet ghy nu wat sweven, Dan wort ghy verheven, En van Godt ghebenedijt. 