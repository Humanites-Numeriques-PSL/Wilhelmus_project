 O Rooskens root, o peerle jent Lief minjoot daer ick om ly torment Schoone Goddinne ick blijf gheschent Want mijn lijden is sonder ent Nacht ende dach, doe ick geclach voorwaer Om dat ick schey van u o Maecht eerbaer. Moet ick nu scheyden, ist nu den tijt Sonder verbeyden, ofte respijt. Mijn hert van droefheyt int Lichaem splijt Mijn Oochskens ick aen stucken crijt O scheyden fel die my ghequel doet aen 'kEn weet hoe dat icket sal connen bestaen. O wreede dach, ongheluckighe uyr Dien ick oyt sach, ghy valt my soo suer, Want tdunckt my te zijn teghen natuer Dat ick nu moet u maechdeken puer, Segghen adieu, op een nieu, tot u O bittere doot, waer nae soo beydy nu. Princesse schoone dit versint Ghy spant de croone en zijt bemint, Want ick ben niet ghelijck den wint, Ghy staet altijt int hart gheprint Ick sal ghetrou o schoon Kersou, u zijn Al valt my tscheyden alsoo groote pijn. 