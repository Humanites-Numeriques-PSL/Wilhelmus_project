 PAulus ghebiet De gheloouige Christen vaten En secht wilt niet Vwe by een coemste verlaten Als de sommighe (die sulcx haten) Maer vermaent malcander ongheslaeckt Na schriften leer // en dies te meer Als ghy siet dat den dach des Heeren naeckt. Tcomen by een Doet de liefde groeyen al vooren Dits niet alleen Gheseyt, van vermaninghe hooren Maer te besoecken dvuytuercoren Broeders en susters Christi vermaert Tot sHeeren prijs // als een bewijs Der reynder liefden // na Christenen aert. Men siet publijck Deen kole doet dander ontsteken Inder ghelijck Als deen Broeder dander hoort spreken So wroecht den Gheest, dan elcx ghebreken Waer by tghemoet weder vierich // gloeyt By coemste soet // die is seer goet Want daer wt de liefde manierich // groeyt. O Godts scholiers Merckt in contrarie van desen Een kole viers Als die lang alleene moet wesen Tgloeyen vergaet, vrienden ghepresen By een coemste dies, niet swichten // laet Maer alsoot dient // wel geingient Neerstich by een, om elcken stichten // gaet. Alst so ghebuert Dat by een coemste mach gheschieden Reyn ghenatuert Sherten goet ghemoet wilt bedieden En alle ydel clap wt wieden Als lieden, herboren inden Gheest Thoont talder tijt // dat ghy hier zijt Soeckende tonsienlijcke aldermeest. Sgheests saluen leert Ons, dat by een coemste bedreuen Veel profiteert Tot een oprecht Godsalich leuen Hier om vrienden Christi verheuen Neerstich begheuen, wilt v hier toe Vermaen, straf, troost, wt goet propoost Gheschiedende, wilt doch nemen int goe. Broeders eerbaer Vseert (alst pas gheeft) v versamen Malcander waer Aldus nemende na tbetamen Wat oorboor is ter sielen Daer af wilt ramen, ter seluer tijt Vroom inden gront // poocht talder stont Met tontfanghen pont, te doene profijt. Die negligent Hebben gheweest, in dese saken Recht omme went De slappe knien, (vierich int blaken) En helpt so by een coemste maken Dat ghy moecht smaken, sGeests claren // wijn Als goeden schat // voor Godt sal dat Een seer bequaem, eersaem vergaren // zijn. Waer twee aldus Vergaert zijn in des Heeren name Daer is Christus Int midden, als hooft van tlichame Hierom leden Christi bequame Coemt te same, so hier is gheseyt Op dat door dien // tGodlijck ingien By v woone hier en in eeuwicheyt. Het is certeyn So lieffelijck voor sHeeren ooghen Dat Broeders reyn Haer eendrachtich, by een vertooghen Dauid die acht sulckdanich pooghen Als salue vloeyende op Aarons hooft Ja soeter dan // dan dau waer van De berch Hermon bedaut wert, dit gelooft. Dus aenghesien Dat by een coemste is te prijsen Broeders by dien Cracht en daet souden wy bewijsen Ende ons licht so laten rijsen Dat Godt ghepresen worde daer by Sonder onschult // Broeders veruult De by een coemste na tbeuel Pauli. Hier mede Adieu Broeders en Susters Christi reene Sgheests leuen nieu Laet blijcken voor groot ende cleene En voor ledich thuys zijn alleene Coemt doch by een tsy nacht ofte dach Watmen hier van // meer segghen can Met tsaluen elck dat wyder dencken mach. Die dit ghestelt Heeft, voor die de waerheyt recht minnen Bidt dat elck velt Alle wat twist mach doen ghewinnen By coemste niet latende dinnen Ghelijck Paulus onuerholen // schrijft Dus voor een slodt // deeuwighen Godt Broeders generalijck beuolen // blijft. 