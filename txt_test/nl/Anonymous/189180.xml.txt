 Christen broeders vercooren, Die door dat eeuwich saet Wederom zijt ghebooren, Bevrijdt van t'sondich quaet, Ghy staet en gaet int lich eerbaer Volstandich zijn//een cleen termijn, Voortaen behoeft u maer. Ghy smaeckt des Heeren gaven, Boven uyt s'Hemels pleyn, Om u ziele te laven, Dat goede woort Gods reyn, Als een fonteyn vloeyende claer, Volstandich zijn//een cleen termijn, Voortaen behoeft u maer. Des Heeren Gheest verheven, Ghy oock deelachtich zijt, De cracht van t'eeuwich leven, Die smaeckt ghy met jolijt, Ghy neemt den tijt van gracy waer, Volstandich zijn een cleen termijn, Voortaen behoeft u maer. Dat gheduerich ghestade, Eewich nieuw Testament, Ia Gods rechte ghenade, Daer in staet ghy present, Dus tot den eynde wijckt niet van haer, Volstandich zijn een cleen termijn. Voortaen behoeft u maer. Ghy leydt een wandelinghe, Godlijck na Christus see, Sonder veranderinghe, In liefden pays en vree, So deed NoÃ« veel hondert jaer, Volstandich zijn een cleen termijn, Voortaen behoeft u maer. Ghy houdt vast aen den genen, Die onsienelijck es. Al waer hy hier verschenen, Ende saecht hem expres, So deed Moses, ghy volghet naer, Volstandich zijn een cleen termijn, Voortaen behoeft u maer. Tis waer ghy moet hier vraghen, Het cruys op dees manier, Maer om so weynich daghen, Alsmen moet leven hier, Zijt goedertier al vallet swaer, Volstandich zijn, een cleen termijn, Voortaen behoeft u maer. V droefheyt cort en lichte, Die brengt tot uwen loon, Boven maten ghewichte, Een heerlijckheyt seer schoon, Des levens croon, o cleyne schaer, Volstandich zijn, een cleen termijn, Voortaen behoeft u maer. 