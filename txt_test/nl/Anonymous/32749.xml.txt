 Ach hoe goet is't Godt hier aen te hangen, Van sijn liefde nu gheheel bevanghen, Menichvuldich zijn hier sijn wellusten, Die gheluckig 't hert in hem doen rusten, Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Wat verstant zal al sijn troosten tellen: Oft wat tongh is machtich die te mellen? Die den Heer, grootdadich sonder palen, Doet in't hert, soo overvloedich dalen. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Met wat vreught comt Godt de zielen kussen Hun begeerten met sijn lippen blussen, Die hy doet in sijnen arm slapen, Alle soetheyt uyt sijn borsten rapen. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Maer wie sal, sijn aenspraeck oot vermonden, Daer in't hert comt soetjens me doorwonden? Comt vrindin, mijn Bruydt, mijn duyt, mijn schoone, Seght hy dit sit inden hoochsten troone. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Siet heel schoon zijt ghy, mijn wel beminde Seght den Heer, en sy als eenghesinde Antwoort snel: Heel schoon zijdy Beminden, Wat gheluck is't dit te ondervinden. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Wat gheluck is't op den Heer te rusten, Op te klimmen rijck soo van wellusten Hier uyt des' Woestijn vol van verdrieten, In den opganck Godt hier te ghenieten. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Maer wat sal de ziel dan zijn in't sterve, Als sy Godt niet meer sal konnen derven, Als hy haer sal uyt dit dal doen scheyen Tot de Beke der wellusten leyen. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. Als hy haer met't aenschijn vol genaden T'allen eeuw te vollen sal versaden, Van jolijt haer eeuwich op doen springhen, Sijnen lof met d'edel gheesten singhen. Wegh bedrogh des wereldts, wegh ghemaeckten schijn van 't goet, Soeten Iesu, soeten Iesu brant en blaeckt in mijn ghemoet. 