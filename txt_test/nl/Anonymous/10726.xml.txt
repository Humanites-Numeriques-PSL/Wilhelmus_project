 GHy minnaers fraey en lustich Die gheerne liefde draecht, Tot die v hart behaecht, Quelt v Venus onrustich En t'jonghe hart doorknaecht, Haestich om troost dan vraecht, Want Cupido die plaecht Haer die zijn liefde helen, Dus siet wel wat ghy maeckt, T'is quaet met hem te spelen, Zijn loon soo bitter smaeckt. En mint oock niet te vyerich, Want liefde meest verslint, Al die te vyerich mint, Maer toont v goedertierich, Te vooren wel versint, Eer ghy t'minnen begint, Narciscus heel verblint, Verdween door liefde crachtich, En is Leander niet In Zee verdroncken clachtich? Dits al door liefd' gheschiet. Hoe menich sach men sterven Door dwase liefde groot? Om Atalanta bloot, Die haer schoonheyt ginck erven Aen Hippomenus snoot T'welck haer naemaels verdroot, Dat Cibille verboot, Deen sy teghen t'betamen Door liefde heel ontstelt, Nu gaen sy sonder schamen Als Leeuwen op het velt. T'is niet wel te verhalen Wat al door liefde soet Gheschiet, en wat sy doet Maer als haet en nijt falen En eendracht t'leven voet, Als dan is liefde goet t'Voorleden bitter roet Verandert sy sucadich, Maeckt van twee herten een, Die al in liefd' ghestadich Haer trou maken ghemeen. Princesgens alghelijcken Hier is ghenoech verclaert, Wat men door liefde baert, Dus laet oock jonste blijcken, Die v gheen jonste spaert, En zijt niet wreet van aert, Vrolijck te samen paert, Wilt gheen goe minnaers hoonen, Schout nijders fel en quaet, Wilt liefd' met liefde loonen Het wort v eyghen baet. 