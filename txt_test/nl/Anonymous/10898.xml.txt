 De mey dees vrolicke soete tijt, Die door haer groente elc verblijt Verwect des jongers sinnen, Verwect des jongers sinnen Tot het lieflijcke spel der minnen. Liefde te draghen is verdriet Daer d’een bemint en d’ander niet Oft als dees nijders trecken, Oft als dees nijders trecken, In liefd’ doen liefd’ ontbreken Maer liefd’ te dragen dat is lust Als het in liefs behaghen rust, Die liefd’ met liefd’ wil loonen, Die liefd’ met liefd’ wil loonen, Dees liefde moetmen croonen. Sulck ooch lonckt deerlijck over sy Dan tlichaem veer is, en thart na by, maer loeroocht sonder schromen, maer loeroocht sonder schromen, Dat men vrylick by een mach comen. T’ooch is een dienstbo van het hart, Maer het en sterckt sich omvert. Als lieff is uyten oogen, Als lieff is uyten oogen, Soo heeftet geen vermoghen. Ghy Prinskens die uyt vryen gaet En loeroocht niet meer over straet, maer lonct van over syen, maer lonct van over syen, Wildy verholen vryen. 