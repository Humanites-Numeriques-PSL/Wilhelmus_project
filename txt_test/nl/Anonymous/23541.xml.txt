 Heere Godt leert ons beden Wt vierighe herten gront Af-neemt ons quade zeden, Die wy hebben in den mont Een Liedeken willen wy singhen, So ghy ons hebt gheleert, Doet my mijn hert ontspringhen Dat ick my leere bedwinghen, So wort mijn vreught vermeert. O Heere Godt onse Vader, Die daer in den Hemel zijt, Nu helpt ons alle gader Wt desen bedroefden tijt So en worden wy niet bedroghen, Al van des Duyvels Serpent, wy worden so dickwils beloghen, dus bidden wy Godt van hier boven Die alle herten kent. Gheheylight sy uwen name, Toecomende is ons u rijck Nu wilt ons doch maken bequame Ons Christenen alle ghelijck, Dat wy u woorden bewaren Dagh, avont, ende nacht, En laet ons niet vervaren, Al van die Helsche Scharen! Ghy hebbet die meeste macht. Vwen wille gheschiede op der Aerden Als hy in den Hemel doet, Dat nemen wy al in waerden, Al ist in teghenspoet, Gheeft ons verduldigh lijden Wat teghen uwen wille staet O Heere wilt ons verblijden Stelt uwen toren bezijden, Ons arme doch niet en versmaet, Noch bid ick, Heere, wilt ons gheven Dats heden ons daghelijcx broot, Daer die ziel moet by leven, Dat hebben wy meest van noot Ghy hebbet selve ghesproken, Dat sal ons best versaen, Diet lesen wil, mach dat soecken Het staet gheschreven in boecken En laet ons daer niet af gaen. Wilt onse schult vergeven Ghelijck wy onse schuldenaers doen Op dat wy niet en sneven, Al in die Helsche gloen, Dat wijse souden moeten lijden, Ende eeuwigh sterven die doot O Heer wilt ons verblijden, In u toecomende tijden, V barmhertigheyt is so groot. En laet ons niet becooren, Maer verlost ons van allen quaen, Ons vleesch is so cranck ghebooren Ten can niet wederstaen, De weerelt doet ons bedrieghen So menighmael op eenen dagh Godt woort en mach niet lieghen, Laet sweerelts ghenuchte vlieghen Die u niet helpen en mach. O Heere wilt ontfanghen Van ons dit schoon ghebedt Wy hebben so grooten verlanghen wy worden so haest belet, wy worden so haest verwonnen Van also cleyne saeck Dus zijn sy out oft jonghen, Elck wacht hem van quade tonghen So crijghdy in Gods woort smaeck, Die ons dit Liedeken dichten, Die was vol fantasijen: Ons Heer wilt hem verlichten In der eeuwigheyt verblijen, Ende dat hy mach verwinnen Alle zijn lijden groot Elck wil hem versinnen Laet ons Godt met herten beminnen Die voor ons sterf den doodt. 