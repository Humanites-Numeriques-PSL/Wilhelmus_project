 GOds edel kinder die hier soect te behagen In al v leuen uwen vader goet Hoort zijn geboden die hy wil sonder clagen Uan v ghedaen hebben wt liefden soet Sonder taenmercken verdriet oft voorspoet Door dese brengt hy v tot v selfs mishaghen En tot zijn ghenaden loopen doet. Teerste is, v Heere uwen God is een alleene Gheen ander goden en sullen voor hem staen Hem suldy aenbeden dienen ende anders gheene En alle goet van zijnder hant ontfaen Want alle hulpe en troost moet wt hem gaen In al ons twijfelen moeten wij al ghemeene Tot hem om raet loopen en ander versmaen. Tweede is Gods name sult ghy met grooter eeren In uwen mont nemen al sonder spot In geene sake ydelick sult ghy v daertoe keeren Noch om vergancklick goet sweeren by Godt Al dat ghy doet sal zijn na Gods ghebodt Om synen edelen name alleene te vermeeren Niemant el prijs gheuen voor een lof. Tderde is wilt dencken dat ghy sult heylich maken Den Sabbaot of den dach des rusten soet Uan v selfs wercken rustende in al v saken Gods edel wercken doende metter spoet Met vasten betrouwen op twerck dat God doet Siende om tot v selfs verloogenen te geraken Iesum met v cruyce volghende in ootmoet. Tvierde is eert vader ende moeder eersame En weest die hulpsamich daer ghy moecht Al zijn sy stranghe tot v ende onbequame Weest haer nochtans gehoorsaem in die duecht Om Gods wille al verdraghet met vruecht Want dit begheert God van v tot uwer vrame Daer voor belooft hy v des leuens iuecht. Tvijfste is met wercken noch met den wille ooc Wt nijt of gramschap en slaet niemandt doot mede Hebt met uwen naesten altijt pays en vrede Helpt vrient ende viant heeft hy schade of noot Want Iesus selue is die so gheboot Aent cruyce ghestoruen om onse salicheden Die zijn vianden waren door sonden groot. Tseste is v naesten goet en suldy niet stelen Noch met bedroch ontrecken wter hant Tsy in vercoopen oft coopen ofte spelen Oft int onthouden eenich loon oft pant Noch af winnen met listen huys of lant Maer hem te helpen en laet v niet veruelen Sonder taensien of tsy vrient oft vyant. Tseuenste is gheen ouerspel en suldy hantieren Noch in oncuysheyt leuen metter daet Maer al v leuen als een Gods kint regieren Reyn ende cuysch beleyden uwen staet In woorden in wercken volgende Gods raet Sonder yet tegen Gods woorden te versieren Want daer wt compt die menschen alle quaet. Tachste is en wilt gheen vals getuyge geuen Twelck uwen naesten brengt in swaer verdriet Maer zijt waerachtich oprecht in al v leuen Gheen lueghen spreken wat v gheschiet Maer na v herte gheeft des woorts bediet So suldy God uwen Uader sonder sneuen Als een goet kint na volghen diet v hiet Tnegenste is, v herte en sal oock niet begeeren Om te misbruycken een ander mans wijf Maer om haer eere suldy lieuer verteeren Mostet so ghebueren v goet en lijf Want Christus selue seyt dit woort seer stijf Toncuys aensien der vrouwen brengt sulc deeren Dat voor Godt ouerspel maect sulcken bedrijf Tienste is, na gheen goet en suldy ooc verlangen Dwelck uwen euen mensche toebehoort Noch metter herten begericheyt beuanghen Daer uwen naesten om soude zijn verstoort Want dit is natuere en oock Gods edel woort Dat elck een ander sal doen sonder verstrangen Dwelc hy wil dat hem sal ghedaen zijn voort. Daer om o menschen bidt Godt om zijn genade Want van v seluen hebdy cleyne macht Om te volbrengen al dit na Gods gheest rade God moet v helpen door zijns selfs cracht Door v gelooue in Godt dwelck hem verwacht Als dit ghebuert is dat ghy vroech en spade In hem betrout, en zijn woort niet en veracht. 