 Des mergens vroe by tyden een luttel voer den dagen doe quam Maria magdaleena tot onses heren graue Doe sy tot synen graue quam ende sy hem daer niet en vant den heren dien sy sochte sy weende oec alte hant Ende doe sy mitten rouwe dus seer al was beuaen daer vant sy enen ackerman in oeren wege staen Wat ist dat gi sucket Maria magdalena ic sueke mynen heren Jhesus van nasarenen Sy hoerdent aen synen woerden ende oec aen synre spraken syndy dit gebenedide troest die my van sunden heeft verloest Jhesus mit uwen brunen oghen gi steelt my myne synnen ic wilt marien clagen dat ick beroeuet byn Claegdy dat mynre moeder dat wil ic aen v wreken ic wyl v alsoe doen mynnen v herte sal v te breken Brecty my myn herte soe nemet my myne ziele soe wil ick mit v woenen soe en schieden my nye soe lieue Die wech is alsoe suete ten hemelryke wart van lelyen ende oec van roesen my verlanget nader vaert Van lelyen ende oec van roesen ende oec van akeleyen ende daer heer Jhesus woenet daer bloeyet al van beyden Die wyn is opgesteken dat vat is opgedaen daer lopen vyf ryuieren wy willen dryncken gaen Die wyn die daer wt vloeyet die is van sulker aert die doet die droefheit wyken die ons die vroude gaeft 