 O Salich Heylich Bethleem, O onder duysent uytuerkoren: Ver-eert bouen Hierusalem, Want Iesus is in v gheboren. O Bethleem kleyn-groote stadt, Kleyn van begrijp, maer groot van weerden: Ghy zijt dat alder-eelste vat, End’ aller-rijckste stadt der eerden. Verheucht v dan o Isarael, Hoe mochtm’ v blijder bootschap bringhen? Tot v soo komt Emanuel, Wilt uyt der sonden slaep ontspringhen: O Koninck Christe, Prince groot, Hoe wort ghy hier aldus ghevonden? In hoy, in stroo, in sulcken noot. In aerme doecxkens teer ghewonden. Ghy hebt het firmament ghemaect, Al waer v louen s’hemelsch gheesten: Maer nu gheheel bloot ende naeckt Light ghy int middel vande beesten. Ghy wort gheboren in een stal, Niemant bekent inden nacht stille: Maer d’Enghels singhen ouer al, Peys met den mensch van goeden wille. O machtich Godt, o Iesu soet, Wat liefd’ heeft v daer toe ghetrocken? Dat ghy aenneemt ons vleesch en bloet, Om ons tot v alsoo te locken. Komt tot dit kint ghy Adams kint, Hoe kont ghy noch de werelt minnen? Siet hoe Iesus hem met v bint, Offert hem heel v hert en sinnen.. 