 AEnhoort ghy Maeghden reene, Want op v is ghesint Iesus, die oock alleene Van u wilt zijn bemint: Met strijden soo verwint V kranckheyt en natuere, Op dat ghy naemaels vint Der Maechden kroone pure. Bemint met een goet herte Iesum den Heere soet, Die in soo bitter smerte, En met soo diep’ ootmoet Voor ons sijn dierbaer bloet Wt liefden heeft vergoten: Wt hem komt alle goet En salicheydt ghevloten. Daerom set v ghedachten In hem tot aller tijdt Vol-herdich wilt verwachten, Weest doch sterck inden strijdt: Als wijse Maechden zijt, V lampen wilt bereyden, V lief ghebenedijt Sal v in vreuchden leyden. Edel wilt v toch maken Met deuchden excellent! Dat bouen is wilt smaken, Daer woont v lief seer ient: Tot hem v herte sendt, Daer hy nu is gheseten, Op dat hy in v prent Sijn liefde onghemeten. Fier en reyn wilt v houwen, Bemint die suyuerheyt, Soo sult ghy Godt aenschouwen, Ghelijck hy selue seyt: Voor v heeft hy bereyt Een plaetse om te rusten, Sijn hooghe Maiesteyt Sult ghy daer sien met lusten. Ghy Maechden wilt toch wesen Eerbaer in uwen mont, Int bidden, en in lesen Deuotich inden gront: Maeckt hier een vast verbont Den bruydegom te eeren, Inwendich wilt terstont V herte tot hem keeren. In als zijt niet hooueerdich, Verheft v nimmermeer: Den Bruydegom is weerdich Lof, prijs, hoocheyt, end’ eer’ Hy is v Godt en Heer’, Voor hem wilt v verneren, Hy sal v naermaels seer Hooghelijck exalteren. Keert d’ooghen uwer sielen Tot die hemelsche vreucht, Ootmoedelijck wilt knielen Voor hem diet al verheucht: V teere ionghe ieucht Wilt doch suyuer bewaren, Op dat ghy naermaels meucht V met de maechden paren. De werelt wilt verlaten, En haeten als fenijn, Soo sult ghy t’uwer baten Verlost van druck en pijn, Den ouer-soeten wijn Der vrolijckheden drincken Aen Iesus tafel fijn, En suyuer met hem blincken. Princessen wilt aenkleuen Desen Bruydegom schoon, Hy sal v certeyn gheuen Een excellente kroon: In zijnen hooghen throon Sal hy v seer vercieren: Met nieuwen sanck ydoon Sult ghy hem altijts vieren. 