 MIin hertelic lief wel schoon ioncfrouwe ghi zijt certeyn mijn lief alleyn moet ic v deruen so lijde ic rouwe Ghi zijt mijn lief mijns herten greyn. Als ic dan peynse om dijn figuere Reyn bloeme yent seer excellent Door amoreusheyt schoon creatuere mijn herteken laet ick bi v ontrent Ghi zijt die liefste ghi sultse blijuen Spijt diet benijt het moet ymmers zijn Het is mi solaes bi v te wesen Als liefde met liefde geloont mach zijn Ghi zijt die liefste int herte gepresen Bouen siluer gout oft peerlen fijn Ick hope ick sal noch bi v slapen Oft craey en sal gheen voghel zijn Vrou venus pacxken heb ic gheladen Ic ben die ghene diet draghen moet Al in mijn herteken ligdy begrauen Ghi zijt die ghene diet mi doet Reyn lieflijck beelde v minlijck wesen Verdrijft den rouwe van dat herte mijn Als ick mach comen al sonder vreesen Ghi zijt mijn troost mijn medecijn Ic hebt gheleert ick salt onthouwen | Hebbe ict anders wel verstaen Dat heete liefde wel mach vercouwen Mer reyne liefde en mach niet vergaen Adieu schriue ick met droeuen sinne Lief peynst om mi als ick om dy. Met quade tonghen draecht reyne minne mijn herteken laet ick v altoos bi. 