 LAet ons den Heere singhen Hy doet so wonderlicken dinghen O Heere machtich hoe wonderlick is uwen naem Ghy gheloouighe wilt ontspringhen Ende na v rijck verlinghen Laet v niet verschricken al verliest ghy goet en faem O Christe Iesu maect ons hier toe bequaem Sonder v wy niet en vermoghen te volbringen wat ghy ons ghebiet Troost ghy ons niet, so blijuen wy int verdriet Uan God onghetroost te syne Waer vint men meerder pijne Hope van salicheyt, die doetet al vergaen O Heere claer van aenschijne Gheeft onser herten medecijne Want wy gheen salicheyt door yemant anders en mogen ontfaen Ueel druck en lijdens wort ons nv aengedaen Uan die hoer van Babylonien die v kinderen so noode siet Troost ghy ons niet so blijuen wy int verdriet O Koninck des vreden Alle aertrijck moet v aenbeden O Heere der Heeren wie is doch uwes gelijc Uerhoort ons toch hier beneden Wt uwer heyligher steden Ouer al die v aenroepen zijt ghy een heer rijck O Heer ghy zijt onse vader onse schepper en wy dat slijck Wilt v hantwerc niet versmaden want een yeghelick van ons vliet Troost ghy ons niet, so blijuen wy int verdriet O Heere wijs van rade Hoe onmetelick is uwe ghenade Ouer die Israelsche schare dwelck v wtuercoren zijn In kostelicken ghewade Wt den onuerganckelicken sade Is sy wedergeboren v bruyt v koninginne fijn Blinckende als de sonne door uwen goddelicken schijn O Heere wilt ons oock heylich maken uwen gheest toch ouer ons giet Troost ghy ons niet so blijuen wy int verdriet. O Hemelsche vader Uerhoort ons toch alle gader Wy legghen ons ter neder voor dijn konincklicke Maiesteyt O heerlicke wonderdader Ghy zijt alleen onse ontlader Lof prijs ende eere moet v altijt worden geseyt O koninck der goden, o Heere der eewicheyt Uerhoort v arme kinderen want wy singhen U een klaechlick liet Troost ghy ons niet so blijuen wy int verdriet. O Princelicke Heere O Leeraer vander rechter leere O leytsman hooghe Priester bouen Mosen ende Aaron O bruydegom vol alder eere Sterckt v liefste want sy is teere Toont v welbehagen aen der dochter van Syon O edelen hooch verheuen eewigen koninck Salomon Helpt v bruyt v koninginne tot dat haer baringhe is gheschiet Troost ghy ons niet so blijuen wy int verdriet 