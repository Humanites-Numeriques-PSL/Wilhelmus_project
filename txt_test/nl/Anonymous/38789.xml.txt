 AEnsiet my doch O Heer, Aenhoort hier mijn gheclagh Voor u is mijn begeer, Hoe wel ick u noyt sagh, Dan doort gheloofs ghewagh, Waer door ic can verstaen, Waer door ic can verstaen, en sien u al den dagh, In al u wercken aen. Dat ick door mijn sinnen, Begrijp dat is te cleyn, Verlicht mijn van binnen Oorsprongh ende Fonteyn, Gheeft my een hertghen reyn, Den reynen u sal sien, Den reynen u sal sien, Hier doort gheloof alleyn, Dat u gaef is gemeyn Gheeft my dat u behaeght, Nae u behaghen schoon, Diet al in u handt draeght, Sittende in den throon. Mijn hoop, glory en croon, V lof sal zijn volmaeckt, V lof sal zijn volmaeckt, Als u verdiende loon, In mijn ziel wordt ghesmaeckt. Tsoete Honigh-raetgen Soud ick smaken te met, Waer oock mijn yle vaetgen, Heel onder u gheset, Als die daer uwen wet (In liefden hooch vermaert,) (In liefden hooch vermaert,) Bewaerden alsoo net, Waer door die zijn verclaert. Prince die doet leven Diet al wel heeft bereyt, Geeft, dat ghy wilt gheven Dat ick met onderscheyt, V lof met danckbaerheyt Al in de glory dijn // Al in de glory dijn // (Van u sijnde gheleyt, Mocht gheven u aenschijn. 