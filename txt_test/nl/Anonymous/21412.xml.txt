 GHy Christenen verstaet wel mijn bediet Die rijcke en acht den armen niet Dat gaet ons Lucas vertellen Die rijcke man die leckerlick adt Ende die den armen Lasarus vergadt Die leyt nv begrauen inder hellen. Hy lach ghestreckt voor zijn duer om Godt Die rijcke hiel daer mede synen spodt Hy en wilde niet ontbeeren Doen quamen die honden, wilt dit door gronden Uan die tafel gheloopen in corte stonden Ende leckten Lasarum zijn sweeren. Daer hy lach inder pijnen groot Sach hy Lazarum sitten in Abrahams schoot Die rijcke en wil dit niet verghessen Hy bat oft Lasarus mocht comen inder hellen gront En doen een droppel waters in synen mont Om zijn tonge vanden heeten brant te lesschen. Wanneer ghy de schriftuere wel doorsiet So en mochtet hem ghebueren niet Dit was tot zijnder onvromen Sent hem dan int huys des vaders mijn Daer nocht vijf broeders van my zijn Dat sy in dese tormenten niet en comen. Abraham antwoorde hem die daer lach int verdriet. Sy hebben Moyses ende Propheten hooren sy die niet Men sal Gods woort niet verdoouen Al waert dat yemant vander doot verrees Ende die hem dit altemael bewees Sy en soudens oock niet gheloouen. Prince God hier mede eynde ick mijn liet Het is warachtich aldus gheschiet Lucas die heuet ons gheschreuen Die bedelaer die daer badt zijn broot Die rust nv daer bouen in Abrahams schoot Die rijcke man bleef van God verdreuen. 