 O Venus die Goddinne Wat hebt ghy in u sinne, Om een die ick beminne Niet en can ghewinnen. Cupido Godt reale Troost my met uwe minne strale, Soo zijn wy altemale Bevrijt van quaele. Ghy hebt mijn jonck herteken bevangen Na u staet alle mijn verlangen, Dus singh ick met droevige sange, Betraent van wanghe. Troost mijn schoon liefken van rouwe Op u staet alle mijn vertrouwen, Ghy zijt de fleur der vrouwen Schoon int aenschouwen. Verhoort schoon lief mijn kermen Wilt my genadich heer ontfermen In u sneeu witte armen Wilt my verwermen. Laet ons te samen domineren In een Prieelken triumpheren Daer de vogels jubileren Sonder cesseren. Laet ons te samen gaen verblijden In alle amoreusheyt strijden, Spijt alle die dat benijen, Ons melodijen. Princesse lieveken verheven Wilt my u trouken gheven, Soo moghen wy sonder sneven In vreughden leven. 