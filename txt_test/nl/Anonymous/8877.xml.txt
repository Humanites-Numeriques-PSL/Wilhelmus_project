 EEn Nieu liedt vrolijck singhet Den HEEr, die wonder doet, Victory ons bedinghet, Syn Heylig' arm so goet. De HEERE laet verconden Den volcken Openbaer, Gherechticheyt van sonden, Door syn Ghenaed' All'gaer. Hy denckt aen syn ghenade, Den Huyse Israel, Neemt syn Waerheyt te Raede, Dies mach nu weten wel Des gantschen Werelts wijde, Die Rechte Salicheyt, Ons GOdes Heyl so blijde, Hoe wel ist ons Bereydt. Den HEERE Juychet alle, Singt, Roemet, Lovet wel, Den HEER loofft met gheschalle, Met Psalm end' Harpen spel, Basuynen laet Hovieren, Den Coninck onsen HEER, Die Bommen Vrolijck Tieren, Juychet tot syner Eer. Die Waterstroome Bruysschen, Die Berghe Vrolijck al Ter Eer des HEEREN Ruysschen, Want hy dit Aertsche Dal, Coemt over al te Richten Met syn Gherechticheyt, Die Volcken te verlichten, Nae syns Woordes Bescheydt. 