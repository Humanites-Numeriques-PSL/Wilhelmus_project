 Maria suyuer kersouwe Moeder ende maghet fijn O alder ghenadichste vrouwe Der sondaren medecijn Bedwingt dat vleesch mijn Aen v staet mijn betrouwen Wacht mij vanden eewighen rouwe Ende v dienaer sal ick sijn. Bij Iesum sydij verheuen Al door v gratie soet De ghenaede is onbeschreuen Die ghij den sondaers doet, Verwerft nv metter spoet Dat mijn sonden my worden vergeuen Hier nae dat eewich leuen Der zielen dat eewich goet. Ick ben een vat vol sonden Van sonden ben ick onreyn Geen sondiger en was oyt vonden Dat ken ick voor v certeyn Dies alder waertste greyn Door v kints bloedighe wonden Verwerft my tot allen stonden Ghenade in tshemels pleyn. Wat baten ist dat ic bekinne Mijn sonden ende alle mijn quaet Ten sij dat ick const verwinnen Mijn herte wort desperaet Dus voor mijn swaer misdaet O hemelsche Keyserinne Al door v vierige minne Aen Iesum voor my gaet. Princersse roose sonder doren Mijn sonden sijn my leet Van Godt sydi vercoren Ick stincke doort sondich sweet Maria door v liefde heet En laet my niet verloren Noch in mijn sonden versmoren V te dienen ben ick bereet. 