 ICk werd bedroeft langher hoe meer Rijck Godt wie sal ickt claghen? De Iacht-honden jaghen my soo seer, Ick cant niet langher draghen. Waer in hebdy soo groot verdriet Waerom is u bedroeven: Den opval die u hier gheschiedt Is, om u selfs te proeven. Sy drucken neer al mijn ghemoedt Dat vrolijck plach te wesen, Berooven my vant opperts goedt Ick ben benaut vol vreesen. Niemandt mach u berooven yet, Soo ghy hier zijt ghelaten, Salighe vrucht en groot gheniet Suldy uyt 'tlijden rapen. O Heer reyckt my u stercke handt Verhoort doch mijn begeeren, ('Twaerom vant lijden u bekant) Wilt my doch lijden leeren. Aensiet hoe ick ben voorghegaen, En sterven was mijn leven, Soo hebbben mijn volgers gedaen, En my glory ghegheven. Glory te gheven u hier naer, Hoe sal ick dat becomen? Dit lijden valt my al te swaer, Ick bent heel onghewoone. Wat lijden dat u hert beswaert Dat comt door uwen schulden, Die vrolijck lijdt, die wordt verclaert Door my, diet al vervulden. Vrolijck te lijden, can ick niet, Dat connen die volmaeckte. Verlicht mijn hert dat tot u vliedt, Dat ick dat mee eens smaeckte. Sijn lijden mach geen lijden zijn, Die can goetwilligh lijen, Tis sijnder zielen Medecijn Int oeffenen vant strijen. Prins Heere Godt van Hemelrijck, Geeft my nae u behaghen, Dat ick opval en strijdt ghelijck Mocht lijden sonder claghen. 