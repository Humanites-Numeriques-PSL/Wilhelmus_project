 BEpeynst ende beseft Ghy edel Christen siele Dat ghy altijt verheft Al in des werelts wiele Den Prince van uwer salicheyt Die tot v coemt so Zacharias seyt Ootmoedich in allen saken Om voor ons te strijden is hy bereyt Eewich blijft den stoel zijnder Maiesteyt Wilt vroech al om hem waken. Hy wilt in alder stont Om ons te helpen pooghen Sijn oordeel en verbont En machmen niet verdroogen Hy en wilt de doot der sondaren niet Maer dat hy hem keere, so ons scriftuer bediet Tot hem, van zijnen weghe Want den geueynsden naket groot verdriet Den nederen helpt hy wt den stoffe siet Twaer scha datment versweghe. Siet ick ben de Heere v God Uan allen vleessche coene Mach my yet int slot Te swaer zijn te doene Ick wil v vergheuen v boosheyt obstinaet Keerdy tot my, en v leuen afgaet Dit spreect die Heere der Heeren Belijdy v sonden, so en werdy niet versmaet Ghy wert metten wijn der salicheyt versaet Wildy tot my bekeeren. Roept nv met Israel Heere God aenhoort mijn bede Opent ons seer snel Die fonteyne die haer toe dede Door Adams ouertreden seer boos Doen de liefde Gods in hem veruroos Opent weder die conduyten Uan uwer ghenaden die ons eens vercoos Wilt doch dijn cracht ouer mijn menscheyt broos In deser tijt ontsluyten. Prince wilt ontfaen My in v gracie puere En wilt doch niet versmaen U selfs creatuere Al ben ick door mijn sonden verneert Door uwen naem seer gheapprobeert So wilt my wederom ghenesen Al heb ick v gheboden seer gheuioleert Door v barmherticheyt gheexalteert Uerlost my Heere ghepresen. 