 AEnhoort ghy menschen hier opter aerden Wilt v begheuen, tis nv den tijt Gods woort met vrolicheit te aenueerden Heft op v hooft des seker zijt Wilt v bekeeren, spoet v met vlijt En houdt nv op van sonden swaer Wilt Gods woort doorlesen, so sal v siel ghenesen Drinct van dit leuende water claer. Bekeert v van uwen boosen leuen En wilt niet langher volghen tswerelts raet Wilt v tot die gherechticheyt begheuen Want het sal wesen v eyghen baet Besiet wat daer gheschreuen staet Coemt al tot my die beladen zijt Coemt sonder beyen, wilt v sonden beschreyen Spreect Christus de Heer ghebenedijt. Hierom en wiltse niet gheloouen Die tot v comen in blijden schijn Die nv Gods woort seer gaen verdoouen Die in Balaams tempels regeerders zijn Want sy seer schieten met haer fenijn Al op ons Christenen zijt dit wel vroet En wiltse niet hooren, oft ghy blijft verloren Want sy niet en soecken dan deertsche goet. Daerom ghy menschen wilt v doch wachten Al van die Afgoden dienaers fel Die nv Gods woort seer gaen verachten Sy brenghen haer seluen in groot ghequel Die nv triompheren met die hoer van Babel Ende bidden aen dat ghecroonde beest Wilt haer leeringe schouwen, oft ghy moecht wel grouwen Alsomen in Apocalypsis leeft. Och menschen wilt v toch bekeeren En wilt niet volghen haren valschen raet Doorsoect die Schriftuere hoe sy v gaet leeren Keert v totten Uader die niemant en versmaet Uolbrengt zijn gheboden al metter daet Het sal v siel wesen een medecijn Want Christus is tleuen, so daer staet geschreuen Wie in hem ghelooft sal salich zijn. O Princelicke God wilt hem bewaren Die dit liedeken heeft ghestelt Wilt hem beurijen van de helsche scharen En dat hy vanden boosen niet en worde gequelt Op dat hy mede een mach worden ghetelt Uanden gheteeckenden so daer gescreuen staet Wilt hem te deghen, stueren in uwe weghen Beschermt hem Heere voor alle quaet. 