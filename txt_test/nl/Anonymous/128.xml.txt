 Fortuyna eylaes bedroeft Maeckt ghy tot alder stont Een hert dat troost behoeft, Met Venus strale duerwont, Weest niet ghelijck een steen Aenhoort mijn claghen groot, Ick blijf v lief alleen Ghetrouw tot inder dood. Ist dat ick lief eerbaer V eenich sins behaech Ick sal doen blijcken claer Die liefde de ick tot v draech Ghestadich ende reyn, Is zy voorwaer gheseyt, Schoon zuyuer liefste greyn Tot uwen dienst bereyt. Aensiet schoon lief expaert Mijn lijden en groot ghequel Dus toont der Vrouwen aert En weest mijn niet rebel Want ick nv anders gheen Reyn roosken excellent Dan v int herte meen, Eerlijck en pertinent. Die eet, drinckt noch en rust Om v reyn Maechdelijn soet, Zijn lijden liefken blust Troost hem al metter spoet, Laet hem sijn v dienaer Reyn roosken delicaet, Accoort met v lief eenpaer Troost hem eert valt te laet. Rustich lief van ghemoet, Zyt ghy certeyn tis waer V woordekens zeer soet Zy clincken als een snaer Ghy zijt zeer fraey van ghanck Lief v corale mont, En v welluydende sanck Heeft mijn iong hert duerwont. Ick sorch schoon liefste greyn Dat ick doe verloren pijn Ghy zijt mijn lief alleyn, Troost mijn eer ick verdwijn Al door v soet aenschijn, Het is in uwer macht Laet mijn v dienaer zijn, Eer mijn die dood versmacht. Och waert ghy toch eens vroet, Want ick om v Liefden ient Groot pijne lijden moet, In desen tijt present Ghy staet int hart gheprent, Neemt mijn in v behoet Mijn liefden is God bekent, Op v rust zin en moet. Adieu reyn maechdelyn saet, Adieu Princesse fier Ick sterf dezolaet, In sware dangier, dat door v felle bestier Lief door v soete praet Blust in mijn Venus vier En comt mijn lief te baet. 