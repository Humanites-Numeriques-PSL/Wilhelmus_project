 REyn Bloemken excellent Nae u staen al mijn sinnen Ick leef in swaer torment Al door den brant der minnen, Dus roep ick om baet Schoon bloemken delicaet Aen u alleyn mijn troost en staet. U lieflijck aenschijn claer Heeft mijn jonck hert doorschoten Met reynder liefden eerbaer Soo dickwils overgoten, Na dien ick dach ende nacht Lief troost van u verwacht Het staet alleen in uwer macht. Dus roep ick wederom En stel mijn hert te vreden, Men soeckt nu al rijckdom Al voor gestradicheden, Oock seytmen int gemeyn, Vrouwen herte is gheen steyn, Maer het wort wel verwonnen met liefde reyn. Den brant wert ons geblust Al door dit heymlijck lijden, Door hope die my versust Dat ghy my sout verblijden, Maer lief ghy beyt te lanck Dus blijft ick even cranck Al door den troosteloosen dranck. Nochtans weet ick gheen saeck Daer ghy my om sout verlaten, Want met u hielt ick spraeck Op weghen ende op straten, Ende ick oock niet en weet Dat ick u dede leet Int openbaer of int secreet. Weest ghenadich liefste greyn En laet my troost verwerven En ick door liefden certeyn, Voor u oock soude sterven, Want ick anders niet, Als trou en eere riet, Waerom laet ghy my langher int verdriet. Qua Clappers tonghen quaet Connen tweedracht op rueren, Daer door comt haer haet Ick hoop ten sal niet dueren, Want dat Godt den Heer, Versaemt tot prijs en eer En sullen geen Clappers omstoten weer, Neemt ghy nu lief de vlucht En u van hier gaet cloecken, Want sy door quaet gherucht Niet als tweedracht gaen soecken, Seght my wat is het s'werelts goet Wat gheneuchte dat het doet Als daer niet is reyn Liefde soet. Princesse lief hoe 't staet Wilt my doch eens ontladen, Want ick my tot u verlaet Schoon lief op u ghenade, Of ick moet lief de doot Sterven uyt liefde groot, Laet ghy my langher in desen noot. 