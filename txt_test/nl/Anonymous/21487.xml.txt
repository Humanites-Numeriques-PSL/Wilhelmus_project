 KInderkens in Christo fijn Ter werelt hier versteken En wilt doch niet verwondert zijn Door tvier des lijdens treken Want daer staet claer beschreuen De zijne wilt hy castijden Die Christo zijn ghegheuen Moeten ter weerelt lijden Maer wilt v dies verblijden In alder stonden wijt Dat ghy zijns lijdens weerdich beuonden zijt. Sijdy van elck behaet, versmaet Alleene om Christus name So sidy salich (my verstaet) Beurijt voor sviants blame Want al Gods wtuercoren Heeftmen oyt sien verdouwen Ia Christus selue aluoren Heeftmen oock sien benouwen Dies ghy mans en vrouwen Uerblijt v in desen tijt Dat ghy zijns lijdens weerdich beuonden zijt. Kinders weest cloeck en wel ghemoet Schept int cruyce een verhueghen Want desen tijt ter weerelt vroet Heeft hier een cleyn vermueghen Al wilt v de Heere proeuen Ghelijck tgout inden viere En wilt v niet bedroeuen In alsulcken dangiere Met herte goedertiere Danct Christus ghebenedijt Dat ghy zijns lijdens weerdich beuonden zijt. Al werdy veroordeelt ter doot Peyst tis v so voorsproken En schaemt v niet in sulcken noot Al wort het lijf ghebroken Gaet voort, staet vast int goede Helpt Christus name prijsen Uerseghelt metten bloede Gods woort, vreest gheen afgrijsen Strijt cloeck sonder herdijsen Gods goetheyt claer belijt Dat ghy zijns lijdens weerdich beuonden zijt. Peyst mijn alderliefste certeyn Dat ghy door Gods ghenade Onder so menich duysent reyn Ghecoren zijt wt tquade Tot een eewich regneren Met God in shemels throone Dits groot verconsoleren Uoor die in swerelts woone Crijghen de doot ten loone Hier in slichaems berijt Dat ghy zijns lijdens weerdich beuonden zijt. Kinders tis grooten troost voorwaer Sijns lijdens deelachtich tzijne Want daer door tuycht den gheest eenpaer Dat hy tallen termijne U roept tot shemels eruen Door sulck trouwich verclaren Tot een vruechdich verweruen Door dit druckich beswaren Als al Christus dienaren Uerhuecht inden gheest subijt Dat ghy zijns lijdens weerdich beuonden zijt. Op dat ghy inden tijt bekent Sijnder toecomste reene Uerhueghen muecht met blijschap gent In Christo alle ghemeene Rust op zijn woort ghepresen En acht grief noch dolueren Maer weest verblijdt in desen Alsmen v doet al vueren Om Christus name trueren In als weest dan verblijt Dat ghy zijns lijdens weerdich beuonden zijt 