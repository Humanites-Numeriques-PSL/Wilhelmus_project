 Elck Christen let aent lijf Staet int gheloove stijf, Weest mannelijck en crachtich, En laet al u bedrijf Gheschieden tot beclijf In der liefden eendrachtich. Eendrachtich blijft ghesint. Waeyt niet met alle wint Der leeringhen vol listen Weest int verstant gheen kint Want men ter werelt vint Menighen valschen Christen. De valsche Christen schaer Die doet nu hier nu daer Wonder groot om verhalen Waert dat moghelijck waer. D'iutvercoren eerbaer, De sonden sy doen dwalen. Wie u doet dwalen hy Mach wesen wie hy zy Sijn oordeel sal hy draghen Den verleyder hier by Die en gaet oock niet vry Hy salt namaels beclaghen. Wel ist te claghen//jaet, In dese daghen//quaet T'menichvuldich verleyden, Sorghe te draghen//staet Der slanghen laghen//raet, End schalckheyt te onderscheyden. Onderscheyden met moet, De gheesten quaet of goet, Gheen wapen wy en voeren, Om quetsen vleesch en bloet Maer teghen overvloet, Gheesten die t'volck beroeren. Onder t'volck waren doch Valsche Propheten, noch Zijn onder u seer coene Leeraers, door wiens bedroch Ende verghistich soch Secten zijn in saysoene. Secten maecken sy meest Die daer zijn sonder gheest En vleyschelijck ghedreven Maer ghy elck die God vreest, Blijft in den rechten keest Der liefden Gods verheven. Blijft in der liefden Wet Ghestadich int ghebedt Laet u herte niet keeren Van dijn heylich opset Ghy wort een salich let Aen het lichaem des Heeren. 