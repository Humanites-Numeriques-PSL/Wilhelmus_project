 HOort ghy Christen ghemeene Wat ons salichmaker seyt Compt tot my alle groot en cleene Die moede zijt door grooten arbeyt Met groote packen naer tschrifs vesmonden Wilt zijn woort nv verstaen Doet duecht en laet v sonden God sal v in ghenaden ontfaen Och menschen en wilt niet sorghen Waer me dat ghy sult zijn veruult Noch voor den dach van morghen Wat dat ghy eten oft drincken sult Maer souckt alder eerst Gods rijcke En zijn gherechticheyt Dese sullen v sekerlijcke Alle werden toe gheleyt. Dauid spreeckt soot staet gheschreuen Ick ben ionck gheweest hoort mijn bedien En oudt gheworden in dleuen Maer ick en hebbe noyt ghesien Dat God den gherechtighen heeft verlaten Noch oock haer saet voorwaer Seyn broot bidden achter straten Dat seyt die Schriftuere claer Wilt v onder Christum verneren Al v sorghe werpt op Godt Want hy sorght voor ons sonder sesseren Dus en vreest niet al sydy int slot Oft in yseren banden ghesteken. Al om die waerheyt bloot God sal selue door v spreken Als ghy sult staen al inden noot. Christus seyt dus moechdy kiesen. Wat ghy doen of laten wilt Die tleuen hier verliesen Om mijnen heylighen name milt Die sal deewich leuen vinden Maer die dleuen hier wilt behouwen Die salt verliesen ick moet ontbinden Dit seyt Christus tot mans ende vrouwen Hoe mach ons schoonder beloefte zijn Ghedaen O menschen cranck Dan dat eewich leuen fijn Weet daer af Christus danck Als ghy om zijns naems wille moet lijden Dan sydy van Christus leen Wilt v daer in verblijden Als Petrus en Ioannis deen. Prince God zijt ons ghenadich Hier in dit eertsche dal Weest ons altijts beradich Bewaert ons voor den eewighen val Wilt ons int ghelooue stercken Door den heylighen Gheest excelent So sullen wy voor Leecken en Clercken U woort maken bekent. 