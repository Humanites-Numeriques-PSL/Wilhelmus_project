 OCh vrienden altesamen Ghy die daer vreest den Heer Laet ons toch Christum niet schamen Oft hy soude ons schamen weer. En laet ons toch niet vreesen Die tlichaem dooden hier Maer hem die de siele ghepresen Mach worgen int eewighe vier. Smenschen handen moghen wy ontulien Maer Gods hant niet ontgaen Dus laet ons hem alleen ontsien En doen dat hy wil hebben ghedaen. Al die Godt salich willen leuen In Christo Iesu het is waer Die moeten worden verdreuen Ueruolcht seyt Paulus openbaer. Esaias seyt daer en bouen Wie van zijn quade weghen afkeert Die moeten zijn allemans roue Gods volck moet hier zijn ghepersequeert. Die rechtueerdighe moet veel lijden Soo die schriftuere vermelt Het compt van alle siden Dat die christenen worden ghequelt. Uerbeyt met lijdtsamicheden Des Heeren dach coempt aen Dan sullen die rechtueerdighe hoort reden In grooter volstanticheyt staen. Laet ons toch daer op hopen En verwachten oock met lijdtsaemheyt Den camp volherdich lopen Die ons is voorgheleyt. Och vrienden liefste ghepresen Die vrede Gods moet ons blyuen by My dunckt het moet ghescheyden wesen Och lieue bidt doch hertelijck voor my. 