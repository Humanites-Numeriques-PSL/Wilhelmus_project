 HOort toe ghy Christen sinnen En wilt niet zijn beswaert Alle die Gods woort beminnen Hoe ons Ioannes verclaert Int achste capittel beschreuen Hoe Iesus smorghens vroech Ghecomen is inden tempel Leerende tvolck menich goet exempel Die Pharizeen haddens spijt ghenoech. Die Pharizeen quaet van ghedachten Uoor Iesus op dat pas Een vrouken dat sy brachten Die in ouerspel beuonden was Sy seyden meester dees vrou is beuonden In ouerspel met boosen gheschal Dus wilt hier vonnisse ouer gheuen In Moyses wet daer staet gheschreuen Datmen dusdanighe steenen sal. Om Iesum tachterhalen Hebben sy desen list gheleyt Want hy met soeter talen Altoos sprack van bermherticheyt Om Iesum tondersoecken Of hy soude hebben gheseyt Datmense soude steenen Dit was haerlieder meenen Dat en ware gheen barmherticheyt. Christus de Heere vol weerden Die boogh hem neder saen Ende schreef in der eerden Wat sy selue hadden misdaen Sy saghen daer int ronde Op malcanderen al ghemeen Hoort wat hen Christus oorconde Die van v is sonder sonde Die werpe den eersten steen. Hier by moghen wy bedieden Dat een yeghelick wel verstaet Sijn houeken suyuer sal wieden Eer hy in eens anders gaet En wilt gheen vonnisse gheuen Daer ghy selue in beschuldicht zijt Want sy saghen daer gheschreuen Haer misdaet die sy hadden bedreuen Dwelck ons Deuangelie belijt. Die Pharizeen ghemeene Sijn al tsamen wech ghegaen En lieten daer alleene Het vrouken voor Christum staen Christus al sonder sparen Die vraechde tvrouken saen Waer dat sy waren gheuaren Al die haer quamen beswaren Ende haer beschuldicht haen. Heeft v yemant verdoemt van desen Heeft Christus dat vrouken gheuraecht Och niemant Heere ghepresen Sprack dat vrouken seere versaecht So en wil ick v niet verdoemen Sprack tot haer Christus die Heer En dient gheen vreemde afgoden Gaet leeft na mijn gheboden En sondicht voortaen niet meer. Die bermherticheyt ons Heeren Moghen wy hier by verstaen Elck die hem wil bekeeren Al is hy met sonden belaen Wilt hy voort duechdelick leuen Hy wert met Christus beurijt Maer en wilt gheen oordeel gheuen Daer een ander om soude sneuen Op dat ghy oock niet gheoordeelt en zijt. 