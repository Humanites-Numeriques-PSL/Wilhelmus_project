 C Hristelicke broeders van herten liberael Weest nv Gods woort altijt obedient Hebt malcanderen lief, dat is het principael Want liefde moet wesen van v dat fondament So Christus sprack in present Daer zijn Apostelen waren ontrent Hebt malcanderen lief ick beueel v dat So ick v lief hebbe ghehadt. Hoort wat Christus sprack die Heer ghebenedijt Uercondicht mijn woort waer dat ghy henen gaet So wie mijn woort al voor die menschen belijt Die sal van deser werelt zijn ghehaet U daer niet in en verslaet Mijn gratie v bystaet Mijnen Uader sal v behoen En vreest voor gheen menschen misdoen. Als ghy van alle menschen zijt versmaet Lijdt in v herte daeromme gheen verdriet Die duysternisse heeft altijt dat licht ghehaet Die claerheyt des lichts can sy gedoogen niet Somen nv daghelicx siet Dat daer alsulcx gheschiet Laet ons God bidden al Ick hope dat eens beteren sal. Daerom menschen wilt al tot Christum loopen Hy is die duere diemen totten Uader gaet Sijn Goddelicke gratie en die staet altijt open Want hy ons arme sondaren niet en versmaet Hy is ons Aduocaet Daer al onsen troost aenstaet By zijnen hemelschen Uaer Dat segghe ick v voorwaer. Ick ben de wech, de waerheyt, ende dat leuen Niemant en coemt totten Uader, dan alleen door my Uoor my en derfdy suchten noch ooc niet beuen Want ick alleene bekenne dat herte dijn Wilt allegader comen tot my Ick ben v Medecijn Ick ghenese v sondich fenijn Al sonder wee oft sonder pijn. Christus die Heere sprack tot zijnen Apostelen soet Ick sende v als schapen midden onder de woluen hier Weest voorsichtich als die serpenten vroet Ende simpel als duyuen goedertier Wacht v voor die menschen fier Sy sullen v leyden hoort dit bestier Uoor Princen en Coninghen groot En veroordeelen v totter doot. Noch sprack Christus die leeraer der rechter leer Gedenct mijns woorts dat ick v heb verclaert Hoe dat den knecht niet beter en is dan zijn heer Noch den discipel bouen zijnen meester vermaert Hebben sy my veruolcht versmaet So sullen sy v oock, weest niet veruaert Ick sal v senden mijnen gheest Om v te troosten alder meest. Dit heb ick tot v ghesproken dat ghy v niet ergheren en sout Sy sullen v inden banne doende zijn Den tijt sal comen dat so wie v doodet stout Sal meynen te doen eenen dienst den Heere fijn Maer en vreest niet op dat termijn Sy en connen v maer een corte pijn Ghedoen door haren schalcken raet Die v veruolghen seer opstinaet. Ghy cleyn schare en weest niet beureest Tis mijns Uaders behaghen v te geuen mijn eewich rijck Ic sal v senden den trooster den heyligen geest Dat hy by v blijue nv ende eewelijck Blijuet in my alle ghelijck So sal ick in v tot alder tijt Want sonder my en vermuecht ghy niet Te volbringhen mijn gheboden siet. O Princelicke God, o eewighe wijsheyt O hemelsche Uader sendt neder uwen gheest Op dat v Goddelick woort door ons mach worden ghebreyt Dat daer so langhe verbeten is gheweest Uan dat ghecroonde beest Daermen so veel af leest Die hoere van Babylonien fel Men kent haer treken wel. 