 GHy gheestelicke Maechden soet Wilt met Lofsanghen prijsen Maria die reyn maghet goet, Wilt haer doch eer’ bewijsen. Maria die reyn maghet goet, Wilt haer doch eer’ bewijsen. Wilt haer altijdt naer mijn bedien Als maeght en moeder eeren, Die van t’beghinsel was voor-sien Tot een Moeder des Heeren. Die van t’beghinsel was voor-sien Tot een Moeder des Heeren. Sy is die maghet sonder smet, Een Vrouw’ van groote krachten, T’hooft des serpents heeft sy verplet, Eert haer alle gheslachten. T’hooft des serpents heeft sy verplet, Eert haer alle gheslachten. Esaias die heeft van haer Ghepropheteert waerachtich, Dat sy ons baren soud’ voorwaer Den Sone Godts almachtich. Dat sy ons baren soud’ voorwaer Den Sone Godts almachtich. Sy was verciert die suyuer maecht Met deuchden overvloedich, Maer sonderlingh’ heeft Godt behaecht Om dat sy was ootmoedich. Maer sonderlingh’ heeft Godt behaecht Om dat sy was ootmoedich. Gheen tonghe kan uytspreken, siet, Haer deucht, en heylich leuen: Een herte kan’t bedencken niet Hoe sy nu is verheuen. Een herte kan’t bedencken niet Hoe sy nu is verheuen. Dus prijst haer maechden fijn, Haer deuchden wilt aenmercken: Wilt ghy met haer in vreuchden zijn, Volght naer haer goede wercken. Wilt ghy met haer in vreuchden zijn, Volght naer haer goede wercken. 