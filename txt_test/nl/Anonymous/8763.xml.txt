 DOen ick mijn sin geheel aen Cloris Had vast ghevoeght, Doen bevond ick eerst dat Adoris Ghy my toeloeght, En door u lachen, en schreyen, en bidden, My soo verriet, Dat ick om u mijn lieve Cloris Int laetste verliet. Maer naer dat ick haer heb verlaten En u bemint, En ghy my nu begint te haeten Ick eerst bevindt: Wilt u beraden, bedenct en besiet doch, Wat dat ghy doet, Doodt niet die om u heeft verlooren, Sijn waertste goet. Of meent ghy dat ick soo sou keeren Van u mijn sin, Op dat ghy met u schae soud leeren, Hoe dat ick min, 'kSweer u byde Boogh, byde Pijl, byde Koocker, van Venus Kint, Dat ghy gheen Liefde soo ghestadigh, Als mijn en vint. Nu ben ick gelijck een die komt varen, Van ver uyt Zee: En die sijn schip brengt door de Baren Dicht by de Ree: Ick dacht mijn geluck, mijn geneugt, en mijn vreughde, was nu na by, Maer ick sie nu wel dat het noch al Veer daer van zy. 