 De Winter is verganghen, Ick sie des Meys virtuyt, Ick sie de lovers hanghen, De bloemkens staen int cruyt, Seer wijt dat sy ontluycken, Sy staen in haer saysoen, De cruyden lustich ruycken De Mey staet schoon en groen. Ick meyn de mey met desen Die de werelt niet en siet, Dat is t'gheloof ghepresen. Cruyt, Gras, en meyn ick niet, Maer alle vruchtbaer rancken, Wt Christum den wijngaert, Die God loven en dancken, Dat sijn druyven vermaert. De vijchboom staet ontloken Met botten uytghebloeyt, De wijnsock soet van roken Seer vruchtbaer dat hy groeyt, Gods uytvercoren songhen Daer een seer soet accoort, Met nieu gheloovighe tongen, Soeter sanck was noyt gehoort. Mijn Gheest verjubileerde Van desen lof gesanck, Mijn hert hem ommekeerde En gaf God wijs en danck, Doen ginck ick my vermeyen In Syons hof playsant, En socht mijn lief met schreyen, Dat ick te Ierusalem vandt. Ick gaf hem mijne trouwe De Bruydegom triumphant Hy nam my tot sijn vrouwe, Stack een rinck aen mijn hant, Wie soude grooter vreuchde Doch moghen spreken uyt, Hy riep, dies ick verheuchde, Comt dochter, lieve bruyt. Comt hier mijn bruyt, mijn schoone, Aensiet nu dees contrey, Ontfangt nu uwe croone, En maeckt niet meer gheschrey Ghy moet, o schoone roose, Onder de doorens fel Wassen een cleyne poose, En lijden groot ghequel. Vna boven uyt den hooghen, Wert ghy mijn bruyt bespoeyt, Hoe can de boom verdrooghen Daer de fonteyn op bloeyt, Wint, koude, vyer, noch hetten En grijpt aen hem gheen stadt, Gheen dinck en mach hem letten Van hem en valt gheen bladt. Op seven berghen pleynen Stonden roos en lelyen goet, En oock seer veel fonteynen Vol melck, en honich soet, Ick hoorde boven Musijcke Singen, met soet gheluyt, De edel bruyt Cantijcke Dat tortel duyfken ruyt. Mijn tong mach niet vermonden Tverstant is veel te cleyn, Gheen mensch en macht doorgronden, Die schoone vreucht ghemeyn, Als my mijn lief ontmoete, Die hem tot my waertde, Lieffelijck hy my groete Met eenen cus des vre. Een druyven koffer pleyne, Is mijn vrient delicaet, Een buffel Myschen reyne, Een appel hof granaet, Sijn ooghen als duyven ooghen, Ons bedde groenet fijn, T'Huys Balcken, sonder drooghen, Ceder, en cypressen zijn. Tot Saron wast een blomme, Een roos int soete dal, De wreede doorens cromme Steken haer over al, De Sonne quam haer pijnen, Steken als brant en gloet, Maer schadu doort omschijnen, Maeckte haer smerte soet. Sijn aenschijn is so rustich Als vruythof vol belant, Sijn lippen als roosen lustich Van Myrthen bloeyt vayliant, Sijn handen, wilt dit hooren, Als gouden ringhen jent, Vol turkoysen, als yvooren, Is sijn lichaem pertinent. Hy is in mijnder herte, Ghedruckt als seghel bloot, Noot, ancxt, pijn, druck, of smerte, Sweert, hongher, vyer noch doot En sal my moghen scheyden. Als hy my bystant doet, Dus wil ick hem verbeyden Bewaert Heer mijnen voet. Prince God van hier boven Vader, Soon, Heylighe Gheest T'is recht dat wy u loven, Ghy die ons ziel gheneest, O Heer wilt my stercken, In alle lijdens noot O God wilt in my wercken Volstandicheyt ter doot. 