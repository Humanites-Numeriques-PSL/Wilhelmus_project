 Gods kinderen ghy meucht wel sijn verheucht, Als ghy Gods beloften te recht insiet, V is bereyt een eeuwighe vreucht, Al die met Christus lijden druck en verdriet, O vrienden en verachtet niet, Alst u gheschiet, om Christus leere Ghy sult verblijden seere, Van den Heer, ontfanghen een heerlijc rijck End hem worden ghelijck, Ist dat ghy tot den eynde, blijft sonder afwijck. Die getrouwe blijven totter doot, Die sullen al besitten, so de Schriftuer ontvint, En eten verborghen Hemels broot, Och willet wel bedincken vrienden bemint Want wie dat altemale verwint, Als liefde kint sal wesen, Van God hooghe ghepresen, By desen, gedect hoe ghy sult wesen geloont Also Esoras was ghetoont Op den berch van Zyon daer sult ghy zijn gecroont. Groot is den loon diet overdinckt, Die God sijn volck sal geven in eeuwigheyt En sullen als de sonne blinckt Blincken also ons de schriftuere seyt, In het rijcke twelck haer is bereyt, En zijn ghecleyt met witte zijde, En sullen wesen blijde T'allen tijde blincken als vonckskens int riet En verlost sijn van verdriet, En met vreuchden singhen dat soete nieu liet. Dan sal vol lachens, sijn haren mont, Als sy sullen aenschouwen haer blijschap schoon En sullen wesen ter selver stont, Ghelijck Gods Enghels puer in s'Hemels throon Och denckt altijt op desen loon, Als sy u d'oon, seer schandich, Maer strijdt altijt vayliandich Die volstandich, blijven tot den endt Die sullen blincken jent, Gelijck die sterren claer in des Hemels firmament Dan sullen sy wesen ten dien saysoon Gelijck de Cederboomen die lustich staen, En maken des Heeren voorhof graen, Als mestcalveren sult ghy wesen en nemen Ghy sult uyt en inne gaen, Niet en mach u schaen, des doots verseren, Ghy sult eeuwich triumpheren Regeeren, met Christo op sijnen stoel, Die sal u na mijn ghevoel, (van haren boel. Ontfangen, als een boerinne ontfangen wort Hoe souden wy moghen zijn bevreest, Als wy overdencken ons bruydegoms deucht Hoe hy tot sijnen Bruylofts feest, Sal dienen al sijn vrienden met grooter vreucht Och lief hoe sult ghy zijn verheucht, Als ghy meucht ionstich hooren Comt hier mijn uytvercooren, Mijn tresooren, besie die door u zijn bereyt Al van der eeuwicheyt, Dan suldy vrolijc lachen al ist dat ghy nu schreyt T'lam sal afwasschen u tranen soet, En lieflijck leyden aen die fonteyn, Om dat ghy u cleederkens al in sijn bloet, Ghewassen hebt uyt grooter liefden reyn, Dan sullen de gheteeckende ghemeyn, Groot en cleyn, veel vruecht oorbooren, Gheenen druck en comt daer te vooren, Noyt oore en hoorde, noyt ooghe en sach Noch in noyt herte en lach De vreucht die God sal geven in desen blijden dach. Desen vlijden dach vrienden die naeckt, Voor die recht leeren treden den engen padt Voor welcken padt datmen gheraeckt, In die autentijcke schoone vercierde stadt, Die den Enghel metter maten mat Costelijcke schat, is de muragie, Sy is schoon van cieragie, Met coragie, over de meurem springt, Op des lams goeden dinckt, Die ghy sult ghenieten, als God u daer inne bringt, Oorlof notabel compagnie Volcht t'geloofs hertoge als trouwen helt, En dincket op de schoone melodie, Als ghy moet lijden druck en ghewelt, Die hayren uws hoofts zijn al ghetelt, Wordy ghequelt, t'sal omme draeyen, Al sietmen u schandelijck saeyen, Int maeyen//sal datmen schandelijck sien, Heerlijck zijn, ende nieu Oorlof reyn uytvercooren, hiermede seg ick adieu. 