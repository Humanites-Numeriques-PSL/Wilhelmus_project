 AEnhoort ghy menschen opter aerden Die van Godt gheschapen zijt Wilt nv Gods woort aenueerden Betert v leuen tis meer dan tijt Want die vijle, hier wel op let Is aen die wortel der boomen gheset Daerom elcken boom die hier Gheen goede vruchten en brenghet met Sal worden afghehouwen net Ende gheworpen int eewich vier. Compt tot my om te drincken Al die met dorste zijt belaen Om niet sal ickt v schincken Wijn en melck om te versaen Wie in my ghelooft certeyn Ghelijck die schriftuer tuycht ghemeyn Uan diens lijf zullen vloeyen soet Uloeden des leuende waters reyn Dit sprack Christus vanden gheest alleyn Die si ontfanghen souden met ootmoet. Ick ben spreeckt Christus verheuen Die verrisenisse en dleuen bloot Wie in my ghelooft die sal leuen Ende niet sien den doot Ende soo wie daer leeft En in my gheloouet heeft Die en sal niet steruen eewelijck Maer wie in mijn geboden sneeft En hem daer niet toe en begheeft Die sal deruen mijn eewich rijck. Den wech die is seer inghen Die daer totten leuen leyt Weynich zijnder die daer door dringhen Soo Christus ons claerlijck seyt Maer den wech die is seer breet Die daer totter hellen leet En veel zijnder die daer op gaen Want si niet en bekenden tsecreet Uanden Heere diet al regeert Daerom sullen si loon na wercken ontfaen. Christus haet ons oorboren Ende spreeckt met woorden fijn Datter weynich zijn wtuercoren Maer veel die gheroepen zijn Soo wie dat hem niet om en keert Ghelijck een kint hem seluen verneert Ende van nieus gheboren wert Die en sal niet worden gheordineert Byden Heere maer zijn onteert En sal ontfanghen die eewighe smert. Ick danck v Uader ende Heere Des hemels ende der aerden vroet Sprack Christus in zijn leere Dat ghy die verberghen doet Uoor die wijse des weerelts groot Die v dienen in eenen schijn deuoot Maer ghy openbaert metter spoet Den armen ende ootmoedighen bloot Die v aenroepen in allen noot Ia vader want dat is voor v goet. Ick ben spreeckt Cristus ghepresen Dat licht der weerelt claer Wie my na volcht sonder vreesen Die en sal niet wandelen voorwaer Inder duysternisse blent Daermen my niet en bekent Maer hy sal dat licht des leuens sien Betert v leuen spreeckt Christus ient Dat hemelrijck is v by ontrent Gheen tijt der boeten en sal hier na gheschien. Keert tot my altesamen Spreekt Godt int openbaer Soo moecht ghy worden bequame Om te beeruen mijn rijcke claer Wilt aflaten van dat quaet En doet dat goet vroech ende laet Soeckt vrede tot allen tijden En weest niet bedroeft noch desperaet Al ist dat v die weerelt versmaet Maer wilt v daer in verblyden. Hoort seyt die Heere verheuen Mijn wtuercoren weest bereet Want den dach is hier beneuen Der tribulacie wreet Maer van dien sal ick v saen Uerlossen hoort doch mijn vermaen En vreeset noch en wanckelt niet Want ick die Heere sal v bystaen Dat v gheen quaet en sal comen aen Ende helpen v wt alle verdriet. Salich soo sult ghy wesen Als ghy veruolghinge lijdt Om mijnen naem ghepresen Ende haten v altijt Ende lasteren v voor quaet Daer aenlieghende metter daet Wilt v verhueghen metter spoet Want uwen loon dit wel verstaet Sal wesen groot voor dien ontfaet Uan minen vader inden hemel goet. Want also hebben moeten lyden Alle die Propheten ient Die gheweest zijn voor uwen tyden Ende hebben minen naem bekent Sy zijn veruolcht met vier en swaert En ghedoot van den boosen aert Ghelijck die scrift ghetuyghet vroet Daeromme en weest oock niet veruaert Als ghy minen naem verclaert Maer troost v in mijn woorden soet. Ghelijck ghy zijt deelachtich Des lijdens ende teghenspoet Soo sult ghy worden veruult crachtich Met troost ende worden behoet Al voor die eewighe pijn En verlossen v wt tlyden dijn Dat den godloosen sal gheschien Want haren worme op dat termijn Die en sal niet steruende zijn Noch haer vier gheblust na schrifts bedien. Salich zijn si in desen Die Gods gheboden houden altijt Want haer macht die sal wesen Int hout des leuens wijt Want si lieden sullen inghaen Door die poorte des leuens saen Want buyten zijn die honden quaet Die toouenaers ende die doorslaen Die hoeriagers en afgoden dienaers plaen En die loghen beminnen metter daet 