 O Godt verleent my dijn Ghenaed', Geeft Hulp end Raet, of ick moet heel, vertzagen, Die Vyand' syn so grousaem veel, In dit gequel, Om my van dy te iaghen, My heeft die Wer'lt, syn Net gestelt, Dat sondig' Vleysch my van dy heyscht, O HEER ick gaet dy claghen. De Duyvel is die Argste Vyandt, Hy ruckt end greint, Bedrijft veel boose stucken, End heeft doch niemandt schouwe daer van, Dat maeckt hy kan Den schalck gaer Listich smucken, In Huychely, so men'gerley Hy hem verborcht, veel Volcx verworcht Als hijt van dy gaet rucken. Voor desen Moord'naer my behoed', Heer door dijn Goed', In my maeck reyn dat Herte, So ghy niet selffs bewaert het Huys, Voor dit ghedruys, Het valt met groot ghesmerte, So ghy niet bist, HEEr JEsu Christ, Selffs Helper goet, voor desen stoot, So ist om my een schertze. Daerom O Heer wilt my bystaen Van nu voortaen, Tot aen mijn laetsten Eynde, So wil ick vry gaen waghen daer aen, Al wat ick haen, Dijn Troost wilt my maer seynden, So blijff ick vast, oft oock al barst Die Werelt gaer, der Duyvel schaer, Sal my van dy niet weynden. Oft oock die Werelt en Duyvel all, Int Aertsche Dal, T'aenvechten my beginnnen, So ist nochtans dijn Troost ghewis, HEER JEsu Christ, Ghy condtse haest verwinnen, Troostlijck ick vaer, oft oock leedt waer Noch alle Man, daer leyt niet an, By dy laet ick my vinden. Het coemt die Tijdt, end is niet wijt, Die brengt groot Leedt, Dien, die haer laten schricken, Ghelooven niet in deser Noot, Aen dy O Godt, Den schalck sult ghy Ontdecken, End straffense met Eewich Wee, O Godt wilt my, dat bid' ick dy, In Christo weder Opwecken. Ghy sult helpen wt alle ghequel, Den Israel, Als comen dijne daghen, End sult verdoemen nae dijn Recht, T'godloos gheslecht, Die nu aen dy vertzaghen, O stercke GOdt, Heer Zebaoth, Ick treed' tot dy, Ach Heer help my, Ick wilt vrymoedich waghen. 