 GOds edel kinderen wilt doch gedachtich wesen Wat Cristus heeft voor ons voldaen Ende ooc de liefde die Cristo heeft bewesen Doen hi hem voor ons aenden cruyce liet slaen. Door Adam waren wy al verloren Maer Christus heeft ons weder ghehaelt Door hem soo zijn wy nv nieuwe gheboren Want Christus heeft ons alder schult betaelt. Met gout noch siluer noch met ander goede En heeft ons Christus niet ghecocht Maer met sinen heylighen dierbaren bloede Heeft hy ons ter salicheyt als nv ghebrocht. Och mijn volck wat hebbe ick v bewesen Wat dinghen hebbe ick v misdaen Die doot voor v gesmaect aenden cruyce geresen Dat ghy mijn woort niet en cont verstaen. Wie wasser oyt soo hooghe gheboren Die ons mocht helpen wter noot Doe wy al tsamen waren verloren Dan Iesus met sinen bitteren doot. Dus en wilt v herte van hem niet wennen Want Christus claerlijcken heeft gheseyt Die mi hier bekent die sal ick oock bekennen By minen Uader in der eewicheyt. Hy is een herder dats claer beschreuen Die voor zijn schapen ghetrouwelijck staet Want voor zijn schaepkens laet Cristus zijn leuen Dies sullen wi alle volghen na sinen raet. Dus laet ons hem nauolghen allegader Een vast betrouwen met herten vry Want niemant en mach daer comen totten Uader Spreeckt Christus die Heer dan door my. Den last van sonden en wil hi niet gewaghen Soo ons Mattheus dat claer belijdt Mijn iock is soet mijn last is licht om draghen Compt al tot mi die daer beladen zijt. Ick ben die wech spreect Cristus die waerheyt en dat leuen Ick ben die duere ende inganck Die door mi ingaet die en sal ick niet begeuen Soeckt mi so suldy leuen na mijnen danck. Noch spreect Christus willet wel versinnen Willen wy gaen den rechten padt Dat wy malcanderen sullen beminnen Ghelijck ons Christus heeft lief ghehadt. Laet ons sinen gheboden onderhouden Met broederlijcker liefden alsoot beraemt En met ghelooue opten Heere vast betrouwen Soo sullen wy Gods kinderen zijn ghenaemt. 