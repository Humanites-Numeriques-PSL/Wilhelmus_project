 O Heer met myne vyanden vecht, Bestrijdt die, soo my zijn teghen, Neemt uwen Schildt, en Helm slecht, Helpt my: verworptse terdeghe: U sweerdt ghebruyckt teghen mijn partij, En spreeckt tot mijnder sielen vry, U salicheyt die ben ick. Ghescheyndt moeten sy ter schanden gaen, Die my staen nae mijn leuen: Met schanden sy hun vertrecken zaen, Die tquaet teghen my bedreuen: Sy worden glijck tstof voor den windt, Alsse, des Heeren Enghel vindt, Soo zijn sy haest verdreuen. Hun wech moet gladt, en doncker zijn, Laet hun sheeren Enghel veruolghen: Schadelijcke netten spannen sy fijn, Mijnder siel eenen cuyl sy doluen: Onuersiens laet hun commen in noodt, Hun eyghen nedt moeste brenghen ter doodt, Dat sy my hadden ghespannen. Mijn Siel is inden Heer vrolijck, Van zijn salicheyt ick niet wijcke: Alle mijn ghebeent eendrachtelijck, Segt: Heer wie is uws ghelijcke? dAllendighe die verloste ghy, Vanden swaren ouerlast vry, Oock dArmen, vanden Roovers. Wt nijdt: valsche ghetuyghen staen, Teghen my, met versierde saken: Tquaet voor tgoet, sy vergelden gaen, Om mijn Siel troostloos te maken: Als sy sieck waren: Ick doen aentrack, Met ootmoet, en vasten, eenen sack: En vercreech veel goets vanden Heere. Ick hebse lief, glijck mynen broeder, Noch moet ick sulck droefheyt lijden, Glijck dien af sterft zijn moeder: In mijn schaed sy hun verblijden: De lammen en die hinckende vrij, Om my te beghecken vergadren sy, En schueren hare cleedren. Met spotten eten sy asschen broot, Teghen my knersen sy hun tanden: Och Heer aensiet mynen noot groot, Mijn Siel verlost wt hun handen: Voor de Ghemeynte danck ick u Heer, En prijs u voor tgroot volck seer, Verlost my vanden Leeuwen. Den Loegnaers laet niet blijde zijn: En die my sonder oorsaeck haten, Om twist, twedracht, orloghe fijn, Te maken, sy niet en laten, En doen hun mondt open ouer my, En segghen: he, he, en zijn seer bly: Dit sien wy al te gherne. Dit siet ghy Heer, drom blijft by my, Ontwaeckt en aenneemt mijn sake, En wijst my toe het vonnis vry: Ouer my niet doen hun wrake, En laet: noch segghen met moede fel, He, he, tis al ghewonnen spel, Ick meyn: wy hebben hem verslonden. Sy moeten al ter schanden gaen, Die in mijn quaelckvaert verblijden: Met schanden die oock becleedt zaen, Die om mijn onschult, hun verblijden: Oock salmen den Heer louen te recht, Midts dat hy soo gunstich is zijn knecht, Mijn tong loeft u eewlijck Heere. 