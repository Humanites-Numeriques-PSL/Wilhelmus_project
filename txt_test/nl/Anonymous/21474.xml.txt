 IN doots ghewelt lach ick gheuaen Uersoncken in Godes thooren Uan verre sach ick een licht opgaen Die waerheyt liet haer hooren Sy sprack ghelooft in my Ick sal v maken vry Uerlossen wt des doodes banden Des duyuels ghewelt Heb ick ter neder gheuelt Het staet al in mijnen handen. Door sulck gehoor heb ic tgeloof ontfaen En liefde tot die waerheyt ghecreghen Doen wilde ick de waerheyt werden onderdaen Die my wt ghenaden is ghegheuen Niet om mijn gherechticheyt Die onreyn is als een cleyt Uol ongherechticheyts beuonden Maer alleen door zijn ghena Hy my ontfermet ha Doen ick lach doot in sonden. Hy reynichde my door twaterbadt Int woort in synen bloede Hy gaf my den beloefden schadt Tot troost in mijnen ghemoede Dat was synen heylighen gheest Also ons zijn woort verheest Te roepen Abba lieue Uader Nv moet ick door die weerelt Als een pelgrim ghestelt Och God weest mijn berader. Nv moet ick arm pelgrim henen gaen En volghen Christum mijnen Heere Die sal my houden op de rechte baen Dat ick van zijn woort niet en keere Ick wil zijn woort volghen naer Want het licht my also claer Als een licht tot mijnen voeten Ouer den enghen padt Al na die rijcke stadt Hope doet pijne versoeten. Nv hoep ick arm pelgrem Op Gods beloften schoone Te gaen na dat nieuwe Ierusalem Daer bouen in Gods throone Also my die Heere heeft gheseyt Dat hy die woenstadt bereyt Het moet daer seer lustich wesen Recht als die sonne schijn So verhuecht dat herte mijn Als ick ghedencke in desen. Na een so schoonen sonnen schijn Quam een duyster onweder Die stormen deden mijnder sielen pijn Eenen draeywint sloech my ter neder Ouer deen syde sach ick een vier Ouer dander syde een water fier Helpt God my is seer banghe Als ick aensie den noot Ouer beyde syden die doot Helpt my o Heere dat ickt ontganghe. Daer ick dus lach in desen noot In smerte met commer beuanghen Mijn siele verschricte tot in die doot Om troost was mijn verlanghen Doen heb ick haest ghehoort In mijn hert een troostelick woort En heeft my antwoorde ghegheuen Dat was die vaderlicke hant Die my dede bystant En heeft my weder op gheheuen. Nv hebt ghy my o Heere recht Gheholpen op die rechte bane Sterct o Heere dijnen swacken knecht Dat ick mach blijuen stane O Heere maect my ghesont Reynicht mijn herte ende mont Ick worde also sieck beuonden Hadde v Goddelicke hant My niet ghedaen bystant Eenen stroom had my verslonden. En laet die sonne der gherechticheyt niet ondergaen O Heere op mijne weghen Dat my die duysternissen niet en omuaen Daer die gantsche werelt in is gheleghen O Heere gheeft my dat licht Uerclaert my mijn ghesicht Wilt my doch wijsheyt gheuen Waer sal ick anders gaen Dan op v woorden staen Daer in vinde ick dat leuen. Nv gae ick arm pelgrim bet voort Als een schaepken ouer die wilde heyde Somwijlen druck, somwijlen confoort Ueel strijdens dat ick verbeyde Als ick meyn dat is ghedaen En in vreden voort te gaen Doen ghincter eerst aen een strijden My dunct ghelijck dat gout Beproeft wort menichfout Also moet een vroom Christen lijden. Nv ben ick arm pelgrim gheraect Onder die woluen handen Haer herte so seer na mijn bloet snaect Seer bloedich zijn haer tanden Maer die Heer heeft my ghestelt In haerlieden ghewelt Om te doen haer behaghen Niet langher dan God en wil Dan moeten sy houden stil Mijnen noot sal ick God claghen. Och Heere hout my op den rechten ganck Wilt my doch stercheyt gheuen Mijnen gheest is gewillich, maer tvleesch is cranck Dat doet my dicwils beuen Och Heere door uwen gheest Maect my heel onbeureest Sterct dijnen knecht van binnen In noot biedt my dijn hant U liefde in mijn herte plant Dat ick vroom mach verwinnen. 