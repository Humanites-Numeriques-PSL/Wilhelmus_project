 DEn lustelijcken Mey Cristus playsant Uol alder duechden groene Is door den heylighen gheesr als nv geplant In alle gheloouighe coene Die tot desen Meye scrijt Wort van alle sonden quijt Sijn vruecht en al zijn leuen Wilt hem Christus minnelijck gheuen. Het vriesen het sneuwen is nv ghedaen Die winter en mach ons niet dwinghen Die wet des ouden Testaments is al vergaen Die liefde moet al volbringhen Die vast aen Christus liefde cleeft Ende lief sinen broeder heeft Als hem seluen na Paulus leeren Hy volbrenghet die wet des Heeren. De voghelkens singhen op dat groene hout Soo vrolijck onbedwonghen Dat zijn die Enghelkens menichfout Ende alle gheloouighe tonghen Dese singhen glorie fijn Moet Christo in die hemelen zijn Paeys mannen ende vrouwen Die op zijn woort betrouwen. Die Meyboom Cristus so iuechdich bloeyt Met duechden menigherhande Hy heeft ons met sinen dauwe bespoeyt Sijn bloet tot eenen onderpande Compt alle die belast zijt ende slaeft Tot mi seyt hy ghy wort ghelaeft Ick sal v ontladen van sonden Mijn iock is licht beuonden. Sijn godlijck wort is een gebloeyet rijs Daer wy op moeten beeten Dwelck is beseghelt na Gods aduijs Met Christus bloedich sweeten Hy heeft den helschen vyant groot Die sonde ende die eewighe doot Uerwonnen tot allen daghen Ende al onsen last ghedraghen. Compt ter fonteynen die so oueruloedich staet Wilt van den water drincken Het welck tot in dat eewich leuen gaet Christus wilt ons minnelijck schincken Want daer vloeyt wt Christus buyck Leuende water tot onsen ghebruyck Den heylighen gheest eersame Schenct hy wt liefden tonser vrame. Ghelooft si die Meyboom victorieus Die ons God schanck wt minnen Wt den gheslachte van Iuda coragieus Een Leeu niet om verwinnen Christus den eewighen Mey Die maect alle herten bley Met sinen gheeste iuechdich Die hem versoecken vruechdich. O Prince Iesu Meyboom ghebenedijt Soo lustelijck ontploken Ontfanghet ons in v armkens wijt Aent cruyce voor ons ontloken Ghy zijt onsen troost en al ons vruecht Alleenlijck bi uwer duecht So worden wy deelachtich Is ws Uaders rijcke warachtich. 