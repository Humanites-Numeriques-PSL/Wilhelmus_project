 Wat nieus moet ick v verclaren, Hoort toe, hier doch op let, Hoe dat met groot beswaren Worden ghebracht int Net, die Landen ende Steden Van Westerlant minioot, Bouen haer Gherechticheden, End old Preuilegien goet. Sint niet seltsame Plaghen Ouer de landen vermaert, Dat sy connen verdraghen, Der vreemder Natien aert, Die haer doch gheensins meenen, Dan soecken met ghemack Die landen te vercleenen, Ende vullen haren sack. Een swart grilken sietmen loopen Als een Meerkat seer snel: Veel goets schraept hy te hoopen, Hy heeft der Jonghen veel: seer rijck meynt hijse te maken Al met der Edelen goet, Hy salter noch al laten, Daer toe den swarten Hoet. Haer natuerlicken Heere Met menighen vromen Man, Hebben sy met groot oneere Ghedaen al inden Ban: Om dat sy recuseerden Te volghen Babels raet, Ja veel lieuer begeerden Van hen te worden ghehaet. Hierom zijn sy verbolghen En soecken met listen fier Den seluighen te veruolghen Ende bringhen in dangier: Veel Weduwen sy maken, Met menighen Weesken saen: Zijn dit oprechte saken, Gheue ick v te verstaen? Een vreemden Portugyse Van herten obstinaet, Die weet die rechte wijse Te volghen Babels raet: Om desen te behaghen Poocht elck hem nacht en dach, Aensiende Vrient noch Maghen, Jst niet een groot gheclach. Hy maeckt die arme luyden Met Schattinghen seer groot Tot op haer naeckte huyden Seer arm, naeckt ende bloot: Nu dit, nu dat hy maket, Al tot der Armen last: Na ghelt ist dat hy haket, Op de Ghemeynte weynich past. Voorts heeft hy tzijnder vromen Een swaer Jmpost bedacht, Om welcker voor te comen Menich Heldt heeft ghetracht, Dan hoe ist haer verganghen? Na der Tyrannen aert, Den eenen wordt gheuanghen, Den anderen seer beswaert. Jst niet om te beclaghen, Dat menighen Edelman, Tot des Tyrans behaghen t Lant brenghen inde Pan: Hoe wel sy wel het weten, Ghelijck een Raedtsheer sel Jw Deeckema gheheeten. Hy mach sich schamen wel. Riuerdt Roorda sonder Siele Js oock een fijner quant: Hy heeft bracht inne wijele Die Landen van Vrieslant, Met dijcken tsyner baten, Noch is hy niet versaet, Den Jmpost, wilt dit vaten, Hem oock seer wel aenstaet. Noch isser eenen Heere Hy mach sick schamen wel, Tis weynich tsyner eeren, Hy speelt so menich spel, Hy can sick oock wel draghen Recht of hy ware vrom, Maer sulcke listighe laghen, Comen ten laesten om. Noch moet ick vertellen Van eenen Appeltoyt, Die gaet die Landen quellen, Wie hoorde sulckes oyt? Hy can seer haest verschieten Groote sommen gereet Het moet Godt eens verdrieten Hy drinckt der Armen sweet. Den Hypocrijtschen Beyma Can ick vergheten niet, Hy volghet oock den anderen na, Te helpen int verdriet Den armen Ondersaten Sijns Vaderslant plaisant, So hy niet wil af laten, Het wert hem zijn een schant. Hier dient oock niet vergheten Den Edelen Lauka de Boo, Met eenen quant vermeten Sijn Swagher Douwe Roo, Het zijn seer fijne Klercken, Oock Espelbach verstatet wel, Den Jmpost helpen stercken Dunckt haer een goet spel. Noch isser eenen Olde, Hette al inden Prill, So hy recht sien solde Hem was van doen een Brill, Hy wil so gheerne volghen Als eenen olden Door, Den Coronel verbolghen, Stelt oock den Impost voor. Noch sietmen eener rijden, Als eenen Koe te Peert, Hy moeter met om lijden, Hy brult, hy fantizeert. Veel quaets heeft hy bedreuen In zijnen Grietteny, Den Jmpost daer beneuen Staet hy seer troulick by. Hier dient oock niet vergheten Een vanden Hoopluy coen: Een Edelman gheheeten Rieuick, een mal Caproen: Hy dient om eyghen baten Teghen zijn Vaderslant: Den Jmpost, wilt dit vaten, Doet hy oock onderstant. Men moet oock niet vergeten Twee van het ionck ghespuys, Ghebroeders hooch vermeten, Comende vaeck opt huys: Het is hen lief te hooren, Mes Amys nu comet hier, By mynen Dochters vercooren, Daer maectmen goeden chier. Moersmallert mochte meenen Dat hy vergheten sy Met zijnen langhe beenen, Hy moet hier mede by: Noch een quaet van manieren, Meynert Liklis, verstaet mijn sangh, Ende Jacob Cruydeniere Die heuet den ontfangh. Dit zijnse die sick roemen Die Notabelste te zijn, Oock die treflickste sonder schromen Van alle den Adel fijn Jn die Westvriestsche Landen, Tzy v voorwaer gheseyt, Het wert hen zijn een schande, Al wast haer noch so leyt. Thof dient oock niet vergheten, Tzijn doch Ja Broeders al, Den Coronel vermeten Dwincktse in groot getal, Owy Monseur te segghen, Zijn sy seer haest bereyt, Den Jmpost aen te legghen Al waert Westvrieslant leyt. De Bisschop metten zijnen Behoorde hier oock wel by: Hoewel sy heylich schijnen, Jst niet dan huychelerij: Die Godes Woort beminnen Worden van hen veruolcht: Wat moghen sy versinnen, Dat sy zijn dus verbolght? Solde ick hier vertellen Gerrit Wibens en Syoert Sepkijs al, Jck waer van doen ses vellen Te bringhen int ghetal: Die wel quaet hebben ghesproken Al van den Prins seer excellent, Het wert noch eens ghewroken Sy zijn doch wel bekent. O ghy edele Staten Des Landes van Vrieslant, Wilt eens te rechte vaten Wel nu is v Vyant, Die v soeckt te beschermen Van sulcken Slauerny: Ofte die v verderven, Dat bid ick, segget my? Laet doch de Stadt van Naerden V een exempel zijn, Oock Rotterdam van waerden, Met die Stadt van Haerlem fijn: Antwerpen vast van Mueren Jst wel geworden waer, En Zutphen v nabueren Ghevoeltet oock eenpaer. Doet doch eens op v ooghen, End siet de saken in, Eer ghy voorts wort bedrooghen, Ende raeckt in meerder pijn: Neemtse aen die v beminnen, Slaet af die v benijdt, So ghy v recht besinnen, Het is nu meer dan tijt. Prince, ghy Vriesen aensiet Ws Olders daden schoen, Hoe sy als Helden met vliet Pleghen te strijden coen: Wilt eens de Tyrannen wreede Van v drijuen verbaest, So hebdy Pardoen ghereede Van onsen Prince haest. 