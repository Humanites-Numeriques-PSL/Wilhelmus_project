 HEt stont een Moeder reene Neffens dat cruycen hout, Seer druckelijck in weene, In liefde niet verkout: Met pijne menichfout Sach sy haer Soon eerbaer Hanghen, als puer reyn gout In’t vier des lijdens swaer. Wiens melijdend’ herte ’t Sweert druckelijck doorsneet: Och hoe was dan in smerte, Bedruckt, benaut, besweet, Godts moeder, als groot leet Haer Soon ghenedijt Wert aenghedaen seer wreedt: Voor haer noyt droeuer tijdt. Wie isser doch in wesen, Die niet bedroeft sou sijn, Dat hy saghe ten desen Christi Moeder divijn In sulck’ een swaere pijn, Wien sout aen hebben niet, Die saegh’ op elck termijn Haer lijden en verdriet? Om de schult en misdaden Van al sijn volck onvroet, Sach sy met druck beladen Van hoofde tot den voet Iesum deurwont, bebloet: Sy sach in s’drucx foreest Steruen haer Sone soet, Als hy gaf sijnen gheest. O fonteyne der liefde, Moeder ghetrouwe, iont Dat ick als de gheriefde Mach inder herten gront, Smaken de kracht terstont Van sijn lijden en gru: Dat ich alsoo deurwont Mach weenen hier met u. Doet toch mijn herte branden Tot Godt nacht ende dach, Bindt met der liefden banden In t’hert’ al sijn verdrach, Dat ick behaghen mach Hem soo doorwont voor my Sijn pijnen met beklach In my bedeelt doch ghy. Beweecht mijn herte binnen, Soo langh’ ick leue kranck, Om met v te versinnen. Des cruyce lijden stranck: T’is doch al mijn verlanck, Met een druckich vermaen, Met v nemen den ganck, Om neffens t’cruys te staen. Maecht der maechden verheuen, Doet my hier Christus doot, Sijn passi’, bitter leuen, Draghen in’t herte bloot: T’zy in vreucht, oft in noot, Deur een liefd’ onbevleckt, Ghedincken al d’aenstoot Van Godt mensche perfect Maeckt my deur v doch vierich, Moeder en maecht bekent: Bevrijt my van’t dangierich Vier, en d’eeuwich torment: Deur Christus cruyce wendt Van my t’sondich ghetreur: Iont in mijn lesten endt Des blijschaps soeten geur. 