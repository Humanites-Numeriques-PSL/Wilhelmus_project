 OCh Moertjen ick bender soo sieck, so sieck, Dat dunckt mijn Dochter, je binter so blieck, Wat schortje mijn troost, mijn eenich kint, Dat jy soo blieck, so treurich bint. Och Moertjen j’en weet mijn hert, mijn hert, Wat isser myn Dochter ontdeck men u smert? ‘K heb sulcken lust, j’en weet het niet Al aen een ding dat troetelen hiet. Raesje mijn Kindt, of maeltje den Gheest, Of isser te nacht gien slaep gheweest? Ay rust u hooft, en legghet wat neer Soo krijghje by tydts u sinnetjes weer. Ick raeck dat met gheen slaepen quyt. Wat baet of jy jou leven slyt? Ick sel besterven doot en stijf Soo ick langher onghetroetelt blijf. Hout jou gherust, en wat versint Tot datje noch wat ouwer bint. Ay Moertje jy praet al waerje mal, ‘K wed ick u tot hulp niet halen sal. De Keperen binden wel wulps en stout, Ick was wel dertich Jaren out Eer ick van sulcken weyspel wist. Och Moertjen jy hebter jou tydt vergist. Ick rae dat jyer u backus snoert Eer dat u de Duyvel van ’t Kack-huys voert. Ja Moertje al vloeckje en scheldje mijn V Dochter moet doch ghetroetelt zijn. Jou Wayntjen Nicht was eerst een Meyt, Wayntjen Nicht volght haer sinnelijckheyt ’T gheen zy begheert ’t zy dit of dat, So doen ick oock, wie roert het wat? Wie isser van al u vrienden soo groen? Wat heb ick met al mijn Vrienden te doen, Sy hebben hear wil, en ick mijn keur, Ick rae voor’t mijn, en zoo voor ’t heur. Waer krijgh icker een tot jou ghespeel? Ay lieven tydt heen, ’t is even veel Wie dat jy kryght, ‘tzy Claes of Jan, Als hy myn slech maer troetelen can. Prince Moeder wel voor u siet, Set in jou Dochter gheen verdriet, Wanneer jou Dochter troetelen wil Soo laet haer setten een styve pil. 