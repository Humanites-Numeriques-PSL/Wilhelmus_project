 GEpeyns ghy doet mijn treuren Nacht ende dagh, Sy en mach mijn niet ghebeuren Dus roep ick o wee o wach, Die liefste die ick sagh, Sy mach mijn niet ghebeuren Dies moet mijn jonck hert scheuren, Dus treur ick nacht en dagh. Haer Ooghskens kristalijne Die sy al van mijn doet, Veel suerder dan azijne, Veel bitterder dan roet, Haer woordekens soet Waren eens medecijne, Die zijn nu als fenijne Dat kost mijns herten bloet. Mijn kermen ende suchten Dit setse op een zy, Sy paeyt my al met kluchten Al door een ander party, Haer geck hout sy met my, Sy mach mijn sien noch luchten Dus moet ick van haer vluchten, Hoe sou ick wesen bly Daerom mach ick wel schrijven Dat vrouwen woorden zijn niet, Als winden die daer drijven Als een verwaeyent riet, Waer ick de oorsaeck siet Soo moght sy op my kijven, Met recht van my blijven, Maer lacy neen ick niet. Ghy Princen wilt u versinnen Ghy die de liefste bestaet, Ten is geen kunst te beginnen Daer het eynde bitter van smaeckt, Aldus ben ick ghemaeckt Ick moetet selfs bekennen Dat my die liefde doet quellen En maeckt my desperaet. 