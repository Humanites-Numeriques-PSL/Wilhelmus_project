 HEt sweert is wter scheyden Om te storten donnoosel bloet Die Pharizeen verleyden Pilatum al metter spoet Al is Pharao op ons verwoet God can ons wel ghenesen Uoor den onwetenden ist dat ick bidden moet Al die mijn veruolghers wesen. Alleen zijn sy verbolghen Om dat ick op Christum wil staen Ende willen my veruolghen Ick en weet waer henen gaen Al soudense my mijn hooft af slaen Die Schriftuere sal ick noch lesen O Heere wilt haer ten besten beraen Al die mijn veruolghers wesen. Als ick sadt in die taueerne Daermen niet dan boosheyt en brout Doen saghen sy my seer gheerne Wijf en kint liet ick benout Dit hebben sy langhe wel aenschout Sy en straften my noyt van desen O Heere v gracie op haerlieden dout Al die mijn veruolghers wesen. Egypten moet ick verlaten Sy hebben mijns leuens beroemt Gaen dolen mijnder straten En verbeyden den dach die coemt Wie Christum volghen wilt onbeschroemt Wort van der werelt begresen O Heere en laetse doch niet verdoemt Al die mijn veruolghers wesen. Al ist dat sy begheeren Mijn bloet seer onueruaert Wie sal my moghen deeren Als ghy my o Heere bewaert U heylich woort heb ick verclaert Dwelck sy my verbieden te lesen O Heere en laetse doch niet beswaert Al die mijn veruolghers wesen. Doen ick ouerspel hanteerde En leefde na des duyuels raet Int hoeren huys verkeerde Daermen alle duechden versmaet Doen ick loonde quaet met quaet Die werelt heeft my ghepresen O Heere vergheeft haerlieder misdaet Al die mijn veruolghers wesen Doen ick Schriftuere ghinck versinnen O mijn Heere ghebenedijt Wy moeten die werelt verwinnen Souden wy comen daer ghy zijt Ick wil gaen laten des werelts iolijt Al sou ick zijn verknesen O Heere schelt haerlieder boosheyt quijt Al die mijn veruolghers wesen. Syon wilt vromelick strijden Blijft volstandich tot in den ent Uwen Hertooch heeft moeten lijden Totter doot was hy in torment Dat deden die Schriftgheleerden blent Die de waerheyt hebben verwesen O Heere bewaerse doch ongheschent Al die mijn veruolghers wesen. Prince God wilt ons verstercken Door v goetheyt o Heere ient En na v behaghen in ons wercken So dat wy vreesen gheen torment Al sou het lichaem worden gheschent Als v licht in ons is gheresen O Heere maect haer uwen wille bekent Al die mijn veruolghers wesen. 