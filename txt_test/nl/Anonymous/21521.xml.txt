 O Heere der heyrscharen Strijt teghen mijn vianden Die my door druck beswaren En willen my met schanden Uerdrincken oft verbranden Al om dijn Goddelick woort Lost my wt haren tanden Gheeft mynen gheest confoort Met sterckheyt en accoort Sijt mijn beschermer stout Steect wt v handen voort Mijn siele op v betrout. Aenhoort v dienaer cleene En spreect tot my al voren Ick ben v God alleene U salicheyt verkoren So mach ick troost oorboren En vertreden haer boos fenijn Die my willen versmoren Al sonder cause of schijn Want haer bloetghierich fijn Strijt teghen mijnen gheest Dies helpt my God diuijn Lost my wt haer tempeest. Wee v ghy ypocrijten Die v vooruaders maten Ueruult tot ws verwijten In steden en in straten Had ick doch niet ghelaten Al mijn boos weghen swaer So haddy my mogen haten En veruolghen hier en daer Maer nv so tooghdy claer Dynen gheueysden nijt Aen Gods kinders voorwaer Dat ghy wt den duyuel zijt. Wildy tquaet destrueren En beletten tsondich sneuen So hadt mijn quaet vseren Hier voormaels dan verdreuen Hier tooghdy int aencleuen Dat ghy de boosheyt gheert Waerdy wt God verheuen Ghy hadt my doen ghedeert Want twas al twist en sweert Dat ghy doen van my saecht Maer om Gods woort expeert Moet ick nv zijn veriaecht. Wanneer ick triumpheerde Solaes en vruecht hantierde En nachten lanck boeleerde En valsch bedroch versierde En als ick oock logierde In alle dronckenschap quaet En mynen naesten schoffierde Doen leefde ick ongheschaet Maer nv als ick den raet Der Schriften hebbe ontfaen Ben ick behaet versmaet Uan Babels dienaers saen. Wanneer ick tuyschte en speelde En street en keef warachtich En my dwerck Gods verueelde En swoer Gods crachten crachtich En als ick tquaet voordachtich Bedreef seer menighertier Was ick ter weerelt machtich Ghehouden een gheestich dier Maer als ick sduyuels ghier Hebbe ghelaten wel Ben ick veruolcht schier Uan dypocrijten snel Prince vliet dit gheslachte Sy zijn ergher dan slanghen Want sy al tvolck met crachte Leyden in sduyuels ganghen De boom in zijn aenuanghen Bekentmen aen de vrucht En wiltse niet aenhanghen Sy doen de siele sucht Adieu nv neem ick vlucht Bidt voor my alle ghemeen Dat my vry sonder ducht Den Heere wille gheleen. 