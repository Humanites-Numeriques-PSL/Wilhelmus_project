 GHy broeders en susters verblijt Als ghy veruolghinghe lijt Om Christus naem ghebenedijt Want dat rijcke Gods sal v erue wesen Uermaect v met Gods gheest altijt Want ghy toch salich zijt Als ghy om dwoort Gods wort benijt So wy Matheus int vijfde lesen Paulus seyt voorwaer Twee Timotheum int derde claer Al die Godsalich hier leuen Die moet veruolcht worden en verdreuen. Niet dan tribulatie voort Heeft hier die Christen nacie hoort Als Matheus oorboort Staet int vierentwintichste geschreuen Met grooter discoort, om Gods woort Suldy worden vermoort Uan alle menschen verstoort Alleen om Christus name verheuen Lucas int neghende staet So wie zijn leuen laet Om Christus naem die salt behouwen Dus en laet ons van Gods woort niet verflouwen Esaias int negenenvijftiste staet Die waerheyt wort versmaet Ia leyt gheuallen op der straet Die claerheyt machmen niet int voorschijnen lesen Die waerheyt wort gheuanghen verstaet En al die vanden quaden afgaet En die boosheyt verlaet Die moet hier alle mans roof wesen Als Christus spreeckt seer soet Wort ghy ghehaet metter spoet Weet dat sy my oock haetten en verdreuen Ioannes int vijftienste vint ghijt gheschreuen. Eylaes het waer my groot verdriet Seyt Paulus te beroemen yet Dan int cruyce des Heeren siet Het staet totten Galaten int seste ghepresen Is Christus thooft selfs niet Als Lucas hoort mijn liet Int vierentwintichste bediet Dan door lijden ghegaen is in shemels wesen Aldus moeten nv na gaen Sijn leden wilt dit verstaen Want ons Christus selue gaet leeren Dat die knecht niet meerder en is dan synen Heeren Troost v met God en dit versint Dat hy castijt die hy bemint Ia gheesselt synen soon ofte kint Eer dat hy hem wilt ontfanghen Als nv die castijnghe comt ontrint So weet dat ghy zijnen sone bint Totten Hebreen ist gheprint Int twelfste hoort toch na mijnen sanghe Elcken sone die de Uader castijt Wie nv gheen castijdinghe en lijt Die sy alle deelachtich waren Dat en zijn gheen rechte sonen maer bastaren. Maer laet ons lijden om dwoort Gods hier Want om Gods wille ist beter manier Dan om het quaet te lijden fier Alsser staet Petrus int derde Want God ondersoect onst altijt schier Met druck veruolghinghe oft vier Aenhoort doch dit bestier Oft wy oock in hem sullen volherden Die nv volstandich blijft fijn Die sal dan salich zijn Matheus int vierentwintich vatet verclaren Dus laet ons hierom strijden alle scharen Al worden wy veruolghet swaer Wy lijdent al tis openbaer Men lastert ons hier en daer Maer wy bidden alser staet totten Corinten vier Cruys dunct die verloren worden claer Een sotheyt alst oock blijct voorwaer Maer tis die Christen schaer Oft die salich worden een cracht Gods hier Alsmen vint gheschreuen staen Corinten int eerste saen Actum veertienste dat doet ons blijcken Dat wy doer veel verdriets moeten ghaen in Gods rijcken Dat Rijcke der hemelen lijt ghewelt Wie daer ghewelt om stelt Die crijghet onuermelt Matheus int elfde daer moechdijt vinden Wie tcruys des Heeren tonderuelt Oft daer niet van en helt Die wort voor God als niet ghetelt Als Matheus ons int thiende gaet ontbinden Wie om dwoort Gods niet en haet Sijn goet ende leuen niet en versmaet Die en mach niet wesen Gods kint Lucas int veertienste dat ghijt claer vint Al is die werelt nv so bly Laet ons met God onsen Prince vry Lijden een weynich ghestry Hier na sullen wy verblijden met den Heer Een vrouwe in deser tijt sien wy Heeft groote smerten pijnen en ghely Eer dat sy baert hoort my Maer als sy ghebaert heeft En ghedenct sy die pijn niet meer So salt met ons oock zijn Ioannes sestien staghet fijn Romeynen int seuenste staet sonder swijcken 