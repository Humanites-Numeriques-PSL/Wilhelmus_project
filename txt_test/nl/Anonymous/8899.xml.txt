 HEt syn doch Salich alle die, Int recht Gheloove Wand'len hier In GOdes Wet des HEEren, Sy zijn oock Salich al die zijn Tuych'nis voor Ooghen hebben fijn, Van Herten die begeeren. Want alle die Quaetdoenders sind, En Wand'len niet als Godes Kind', Noch op syn Wech Vol Trouwen Ach HEEre Godt van Hemelrijck, Ghy hebt gheboden vlijtelijck All' dijn Ghebood' te houwen. O GOdt dat alle t'Leven mijn Ghestelt wort nae t'Behaghen dijn, Dijn Rechten al te houwen. Dan sal ick niet ter schanden gaen Wanneer ick vlijtelijck sie aen All' dijn Ghebood' vol Trouwen. So danck ick dy van Herten meed' Van t'Recht uwer Rechtveerdicheet Twelck ghy my leert met Maten. Want dijn Recht wil ick houden wel, Met dijn Ghenaed' coemt tot my snel, Wilt my niet heel verlaten. Waer betert nu een Jong'ling tzaert Syn Wech? Dan als hy hem bewaert Nae uwe Woorden allen. Ick heb met gantscher Herten vliet Heer dy ghesocht, dies laet my niet Van dijn Gheboden vallen. Want ick heb uwe Woorden fijn Verborghen in dat Herte mijn, Op dat ick voor dy HEERE Niet sondighe, Ghelooft zijt ghy Door dijn Ghenaed' en goetheyt my Al uwe Rechten Leere. Nu heb ick met de Lippen mijn Die Rechten al van v mont fijn Vertelt, en Roemts Alomme. Jae, in den Wech uws Tuychnis (Heer) Met Lust te wand'len heb ick meer Dan s'Werelts Rijckedomme. Wat ghy beveelt spreeck ick Alleyn, Want Menschen Leer en is niet reyn, Ick sie op uwen Pade. Nae uwen Rechten Lust my (siet) Dijn Woort wil ick vergeten niet Gheeft my maer dijn Ghenade. Help Heer Godt desen dijnen Knecht Dat ick mach Leven nae dijn Recht, End houden dijne Woorden. Doet op mijn Ooghen dat ick Claer Mach sien de groote Wonder daer, Dijns Wets aen allen Oorden. Ick ben doch nu een Gast op Eerd, En Bidt dat niet verborghen weerd Voor my uwe Gheboden. Mijn Siele (van t'Verlanghen groot Dat ick nae dijne Rechten goet Heb altijdt} wort Onvroede. Den Stouten schelt ghy hier All'gaer Vervloeckt syn sy oock al die daer Aen dijn Gheboden feelen, Keert aff van my die schand' en smae, Want uwe Tuychnis coem ick nae, En doese niet Verheelen. Die Vorsten Raden teghen my, Maer uwen Knecht die houdt hem vry Aen dijne Woorden bloote, So heb ick grooten Lust ter Handt Aen dijn Ghetuychenissen, want Sy syn mijn Raedts ghenooten. Mijn Siele leydt int stoff der Eerd, Maeckt dat ick Leeff end salich weerd, Nae uwen Woorde HEEre, Ick heb bekent die Weghen mijn, So Antwoort end Verhoort ghy fijn, Dijn Rechten ghy my Leere. Den rechten Wech wijst my doch an (Heer) dijns Bevels, so wil ick dan Van dijne Wond'ren saghen. Mijn Siel vreest van Benautheyt gaer Sterckt my in dijne Woorden Claer, Heer Godt verhoort mijn Claghen. Den valschen Wech neemt ver' van my Verleent my die Ghenaed' daer by Nae dijne Wet te Leven. Den rechten Wech heb ick Vercoor'n, End heb Vergeten noch Verloor'n Dijn Oordeelen daer neven, Ick hanghe dijn Tuychnissen an, End Bid' O Heer, en laet my dan Doch niet te schanden werden. Ick Loop den Wech dijner Ghebodt Ghy hebt ghetroost O HEEre Godt Mijn Hert al hier op Aerden. 