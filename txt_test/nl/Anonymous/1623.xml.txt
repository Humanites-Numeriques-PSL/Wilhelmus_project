 DEn lustelijcken Mey is nv inden tijt Met sinen groenen bladen Int lieuelijc aenscouwen ghi die venus dienaers zijt Men mach v niet versaden Want bi des meys virtuyt So menich cleyn voghelken ruyt Sijnen sanck is soet om hooren Dies willen wi vruecht orbooren Bedrijft solaes genoechte ende vruecht | Die blomkens staen ontploken Coemt met v lieueken buiten in des veldekens iuecht Die cruyden staen seer soet van roken Si staen net ende reyn In dat soete lustelijcke pleyn Daer siet mense iuechdelijck bloeyen Door des soeten meyschen daus bepoeyen. Die nachtegael singhet nacht ende dach Met menich dierken cleyne Want ghi die Venus doet gewach. Wendt v ten veldekens reyne ende wilt ons comen bi V weerste lieueken ic ende ghi en acht gheen nijders bespringhen ende helpt ons den mey in bringhen O Venus had ich mijn lieueken alleyn Het soude mijnder herten lusten ende wi tsamen laghen op een beddeken cleyn Daer ick bi haer mocht rusten ende wi daer speelden moedernaect Alsomen die beruoetekinderkens maect So soude ic mijn lieueken ghebruycken Ende in mijn armkens luycken Amoreuse lieuekens zhn hier vergadert This elcken een melodie Als deen gesichte dander verclaert. Scout alle melancolie Haer caecxken zijn van coluere root Ende hoe menich versuchten groot geeft elc zijn liefken int wesen Een soenken van v schoon lief salt genesen Oorlof princelijc lief seer amoreus Nv bidde ic v om een bede Neemt desen mey in dancke seer coragieus. Ende bewaert hem na reynder sede | Thoont ons v ghetrouwige ioncste fier. Al onder desen soeten eglentier Wilt wt den slape ontspringen. Ende helpt ons vrolijc singhen 