 BEminde kersten broeders goet Wilt doch om hooren zijn gheneghen Hoe datmen penitentie doet En waerse in is gheleghen Hoe der sonden aflaet wort vercreghen De penitencie en is al niet In veel wtwendighe saken Met Madalena de sonden wtwiet Duer bidden ende waken Soo mach v dat rijcke Gods ghenaken. Ghy vast dat v dat thooft daer af drayt En wilt v sonden soo wtplanen Op die v misdaen heeft blijft ghy mispaet U schuldenaers gaet ghy manen Ghy en weent niet dan gheueynsde tranen. Het vasten is goet en oock oprecht Men mach het vasten niet blameren Maer ghy en hoort niet wat Christus secht Diet vasten meest vseren En van sonden niet en apstineren. In vasten in suchten in weenen swaer Badt Dauid met die Niniuiten Maer quam duert gelooue wt liefden daer Daer in leyt des gheest profiten Christus en verhoort gheen ypocriten. Hebt ghy eenich onrechtuaerdich goet Willet vierdobbel weder keeren Gheeft deen helft van v goeden metter spoet Den armen ter Gods eeren Soo Sacheus dede om duecht vermeeren. Als ghy vast het gheene dat ghi verspaert Willet Christus arme leden draghen Die ligghen in benautheyt beswaert Soo muecht ghy God behaghen En heylich maken alle v vasten daghen. Leyt in v huys te gaste voort Den armen en wilt hem spijsen U bedinghe wort voor God verhoort Hy sal v vasten prijsen U licht sal als de morghesterre rijsen. Prince ghelijck ghy v leden gaeft Ter sonden pijnt oock die te laten Om doen met siele met lyue staeft Wercken van charitaten Sulcke penitentie sal v baten. 