 Weest gegroet maget Maria verheven, Gebenedijde boven alle vrouwen, Ghy sijt alleene die ons brengt het leven, Soete landouwe. Gratie vele wt des hemels throne, Sijn u geschoncken minnelijck en bly, Der Heeren Heere is met u, o schone, Maget Maria. Hoort wat een bootschap Gabriel gepresen, Is vanden Hemel brengende ydone, Ghy sult ontfangen ende moeder wesen, Van eenen sone. Ghy sult hem geven eenen naem seer schoone Dat sal sijn Iesus, na des vaders wensche, Hy sal sijn aller salicheyt en loone, Godt ende mensche. Troost ons Maria, helpt ons Maget reyne, Laet desen bode haestich weder keeren Segt, so geschiedet: Segt, siet hier de cleyne, Dienstmaegt des Heeren. Wilt nu van boven hemelen bedouwen, Ende ghy wolcken regent den verkoren, Die om de menschen so van eener vrouwen, Wil sijn geboren. Lof Godt den Vader, lof den Sone mede, Lof sy u heylich Geest in aller tijden, Lof u Maria, laet ons eens in vreede, Met u verblijden. 