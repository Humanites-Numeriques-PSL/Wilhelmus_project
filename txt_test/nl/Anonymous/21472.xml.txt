 IN bitterheyt der sielen Claghe ick dit iammer groot Datmen dus siet vernielen Die Gods woort benijden bloot Ueel hebben themels broot Betaelt met bloede root Die Pharizeeusche fielen Brenghense meest ter doot. Een broeder goet van natueren Heb ick na den gheest ghehadt Die moeste den doot besueren Te Uueren binnen der stadt Gods woort beleedt hy pladt Daer hy gheuanghen sadt Trijck Gods sal my ghebueren Want hy beloeft ons dat. Hoe sy my trecken en teesen En quellen met verdriet En wilt daerom niet vreesen Die dat lichaem dooden siet Mijn siele also God riet Daer aen en hebben sy niet God sal zijn arme weesen Troosten wat haer gheschiet. Sijn vrouwe die hy beminde Trooste hy met woorden soet Sy was beuaen met kinde Hy vreesde voor haer ontspoet En sprack mijn vlees mijn bloet En acht niet watmen my doet En ghy Gods gheest versinde Het waer met v al goet. Aen al zijn broeders tsamen Hy lieflick oorlof nam Hy en wilde hem dwoort niet schamen Als hy tschauot op clam Als een onnoosel lam Oodtmoedich dat hy quam Maer die woluen die daer quamen Die bleuen al euen gram. Met seuen wreede slaghen Heeft hy die doot ontfaen Noch moestmen het hooft afsaghen Eer die martelerie was ghedaen Alle die dit saghen aen Die worden al eenen traen Hoe condy God verdraghen Die uwen gheest dus wederstaen. Sijn arme beuruchte vrouwe Die maecte groot misbaer Sy sterf van grooten rouwe En oock de vrucht met haer Dit bitter lijden swaer Mochtmen aenschouwen daer O God ghy zijt ghetrouwe Ghy wreket wel hier naer Och broeders wtuercoren Dit doet tserpents fenijn Sijdy van God gheboren En vreest gheen sulcx ghepijn Al toocht dat helsche swijn Op ons een toornich schijn Dwoort Gods moet al voren Met bloede beseghelt zijn. Al worden wy mispresen Ueruolght int eertsche dal En moeten een gaepspel wesen Ter weerelt groot en smal Als schaepkens wt den stal Uerstroyt zijn ouer al God die sal ons wel ghenesen Alst hem belieuen sal. Broeders die twoort betuyghen Den vrede en tnieuwe ghebot En wilt gheen knien buyghen Uoor Baal den afgodt Al zijn wy des weerelts spot Gheheeten dwaes en sot Wilt troost in dwoort Gods suyghen Dat bid ick v int slot. 