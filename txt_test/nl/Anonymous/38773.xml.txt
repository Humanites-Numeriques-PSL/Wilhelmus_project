 BEdrijft hier vry u kueren, Weereltsche Dienaers coen, Ten sal niet langhe dueren, Ghy sultet swaer besueren, Swaer boven u vermoen. Bent ghy sonder beswaren, Van al u ydelheyt, Als Godt sal openbaren, De straffe der zondaren, Was is u dan bereydt? De ziel die wordt vergheven Door die wellustigheyt, Die ghy soeckt te beleven, Nochtans salt u begheven, Hoe wordt ghy dus verleydt. Wildy hier van niet weten Insiet eens in u grondt, En wiltet niet vergheten, 'Tghetuygh dat u secreten Dan openbaert terstont. V rust die sal vermeeren, Soo ghy hier in ontwaeckt: En ghy sult kennen leeren, Hoe men Gods lof vermeeren, Of anders blijf dy naeckt. Prins wat suldy beginnen, Soo ghy hier naeckt en bloot, Gaet leven nae de sinnen, In wellust te beminnen Wanneer als comt de doot. 