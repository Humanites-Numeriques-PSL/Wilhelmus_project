 Ick wil my gaen vermeyden In Iesus lijden groot Van daer en wil ick niet scheyden Int leuen noch in die doot Het is een prieel met bloemen Bedaut met soo menighen traen Och mocht ic daer in comen Mijn trueren waer al gedaen. Men hoorden den nachtegael singen Al onder den scherpen doren Sijn herteken was vol van minnen Diet belieft die maecht gaen hooren Een liet heeft hij geheuen Al aen den cruycen boom O vader willet hen vergeuen Sij en weten niet wat sij doen Die scheker bat om vreden En hij mach wel hebben prijs Den nachtegael sanc, ghij sult noch heden Wesen bij mij int paradijs, Vrouwe siet daer es dijn sone Ioannes die moeder dijn Ic hebse v beuolen Wilt haer behoeder sijn Hij riep wel alsoo hooge Mijn Godt waerom soo laetti my Sijn herteken en dat wert drooge Te drincken begeerden hij Men schanck hem daer te drincken Den galle met edic gemingt Sijn hoofdeken dat liet hij sinken En hij sprack, veruult is alle dinck. O Vader in uwen handen Beuele ic mijnen gheest Met alsoo soeten sange Voer hij in een ander foreest Hij liet die violette Al onder des cruijcen boom staen Die hem te Nazarette Soo ootmoedelijck hadde ontfaen. Hij liet die open roose Aenden cruyce hanghen bloot Syn bladerkens syn neder gheresen Die nachtegael bleef daer van minnen doot Hy en is niet doot ghebleuen Dien edelen nachtegael fijn Den derden dach es hij verresen Iesus is den name sijn. 