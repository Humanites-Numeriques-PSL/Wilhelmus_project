 VVAnneer dat Godt als mogend' Heer, Hen die daer volgen waerheyts leer, Sijn hulpe wil betoonen, Geen vyants macht noch scharp geweer, En kan den sulcken doen gheen deer, Gods handt sal haer verschoonen, En stutten door Almooghent heen, De slincxeslaghen vande wreen, Ia doen die dickwils coomen Op der verwaenden eyghen kop, En setten op den eeren top, 'T gheselschap vande vroomen, Dit is ghebleken menichmael, Nae 't heyligh woort onfeyl betael, Aen veel verscheyde lieden, Noe was in des Arrecks sael, Doen 't water deckte Bergh en dael, Doen 't niemant kon uytvlieden; Ioseph verwon de valsche lack, Die 't valsche wijf Potiphars sprack, En wierd seer hoogh verheven, Door Godes hulp, en Israel, Traden door diepe rood'meers del, Daer Pharo quam om 't leven. Al's vyants sterckt, en 's Tirans macht, Moet stuyten daer d'helpende cracht, Van 's Heeren hulp comt blijcken, Dit tuyght al 't Goddelijck gheslacht, Dat in Gods naem te strijden placht, Als dees en diergelijcken, De Kindren die in Ovens brant, Beschermt zijn van Godts stercke hant, Noch tuygent onder eeuwen, Godt hielp oock Daniel in den kuyl, Daer sparden wreed' by wreden muyl, Van bloet dorstighe Leeuwen. En die sijn oogh wat verder slaet, En in sijn alderbinnenst gaet, Met waer-gheloof ontsteecken, Die vindt daer raedt, en compt ter baedt, Dat al 't opvloeyend' vyants quaet, Sijn dijck niet sal doorbreecken, Die hy in Godt heeft vast ghestelt, Sond', Duyvel, Doodt, noch Helsch ghewelt, En hebben geen vermooghen, Op Godes uytvercooren goet, Die hy in noot sijn hulpe doet, Door vaderlijck meed'dooghen. Hoe Prinslijck is het leven dan, Van een van Godt geholpen man, Niemant en kan hem krencken, Gods vrye keur, die roept hem van, Het Caf ter schuyr door sijn wan, En doet hem helde blincken, In 'teeuwigh ontoeganghelijck licht, In 's vaders lieflijck aenghesicht, Schoot vry voor alle hindren, Dit spruyt uyt liefd, die Godt ons draeght, Wie Godt in Christo wel behaeght Hy helpt want 't zijn sijn Kindren. 