 Ick danck o seere Godt Vader goet, Dat ghy my desen nacht hebt behoet: Voor alle schaden en dangier, Bewaert my desen dach seer soet, Met alle goede Christen fier. Ick bid u Jhesu Christe mijn, Helpt my, ghy zijt mijn hope fijn: Dat my tghelooue niet begheeft, Noch liefde die des naesten moet zijn, So lang als den Gheest in my leeft. O heylighe Gheest vol goet confoort, Wilt ons houden by Godes woort, En maeckt in ons die herten reyn, Dat wy als kinderen worden ghehoort, En u gheuen die eer alleyn. 