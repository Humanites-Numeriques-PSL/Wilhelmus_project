 IC weet een wtuercoren. Si staet vaste in minen moet Na mi en wil si niet hooren | Groot liden ist dat si mi doet Aen haer weet ic groot letten. Si doet mi aen groot leyt In alle steden van wetten doet si mi so cleyn bescheyt Daer ic eens was willecom hieten si mi nv elders gaen. die blinden oft die stommen die en hebbens mi niet gedaen This al bi haren schulden dat si mi geeft oorlof nv een ander al waer si root gulden En kore ic liefken niet voor v Noch weet ick een dye wt gaet vrijen. Tis misselijc wat hi brout seer amoreus is hi bi tijden. Als hi de alderliefste aenscout. die liefste waer icse heffe oft legghe. Der minnen last | valt mi te groot hi en cans haer niet geseggen. hi is bicans van minnen doot. Die poorten ende die mueren die doen mi dicwil groote pijn Nv moet ic altoos trueren. Al om der liefste mijn als een ander gaet dansen ende spelen Ende bedrijuen haer iolijt dan sidt ic thuys en truere. Ende peynsde schoon lieueken. Schoon lief v schoon visagie doet mi dicwils na v staen. Ic heb so menighe passagie. Om uwen wille ghegaen. Te water ende te lande Tallen tijden vander nacht. Mijn schoenkens geuult met sande ende die bleuen lacen inden gracht Hier mede willen wi sluyten Scoon lief onser beyder sanc Ic hope ic sal ghebruycken. Noch eens uwen arme blanc dan is minen wil volcomen In al dat mijn herte begeert. De liefste en wil ic niet nomen want si is mi .m. gulden weert 