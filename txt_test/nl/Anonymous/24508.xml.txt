 Ic heb gejaget myn leuen lanck al om een joncfrouwe schoen die alre schoenste wyngart ranck al in des hemels throne mit engelen is sy wal omset ic en kan daer niet by comen myn sunden hebben my belet des mach ick my bedroeuen Ick byn verdoelt op deser jacht die werlt heeft my bedragen genoecht die heb ic seer geacht in wanen byn ic bedragen rickheit ende lof heb ic gemynt ende ydelheit wtuercaren in waenen byn ic aldus verleyt den wech heb ic verlaeren Ick wil opstaen tys meer dan tyt ende sueken oer alleyn die joncfrouwe schoen diet al verblyt Maria is die ic meyne sy is een wech alsmen verclaert ic wil my tot hoer keren den rechten wech ten hemelrike mach ic noch aen hoer leren O Jhesus here nv bid ic di al wt myns herten gronde van sunden wilt my maken vry dat is nv ende tot allen stonden doe my die puere moeder dyn mit suuerheit aenschouwen doer hoer wilt my genadich syn ic wil hoer dienen mit trouwen der engelen macht wilt opslaen ende din ontfermighe ogen ic heb v groetlic mysdaen des is myn herte in doegden sy is der sunders toeuerlaet ende oec een troesterynne doer hoer wylt my genadich syn als ick sal scheyden van heen Myn vrende magen ende staet sy willen my beswyken scryftuere bewyset my den wech dat ic alleen moet stryden O moeder gades daer om wilt staen by my als ic sal steruen want ic moet loen nae werken ontfaen wylt my genaede verweruen 