 Ionck hert laet v trueren Schipt eenen nieuwen moet V sal noch troost ghebeuren V bruydegom is soo goet Hij wilt noch op v dincken En beteren al v leet Sijn bloet sal hij v schincken En geuen het bruyloft cleedt. Sij heeft haer hooft op gesteken Die siele met sonden ghewont Aen Iesus vloyende beken Gheleydt haren rooden mont Wilt mijn herte conforteren Met uwen rooden wijn Ic sal mij tot v abandoneren En dijn vrij eyghen sijn. Compt in mijn armen rusten Mijn bruyt mijn duyfken soet Ick sal boeten al v lusten Ick bin dat hoochste goet Mijn waterken can versaden Altijt versch en altijts nieu Dus leert die werelt versmaden En segt der sonden adieu. Mijn herders raet wil ic volghen Ic schaepken ruyd en onvroet Veel regaels heb ick geswolghen Deur mijnen hooghen moet Mijnen moet heeft mij doen vallen Al inder sonden cuyl. Dus is mijn hert vol gallen En mijn bruyloft cleedeken vuyl. 