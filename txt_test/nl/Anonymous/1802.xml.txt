 SChoon lief wat macht v baten Dat ghi my dus persequeert Op v stont mijn verlaten Maer lacen ick ben gherefuseert O amoureusich wesen En hebdy my niet verleent Hoe soude my ghenesen Alst v herteken niet en meent Na blijschap moet ick trueren Dies zijn mijn oochskens al in traen Ick ben so vol dolueren Want ontrou is my ghedaen Hoe condt ghy lief ghedoghen | Dat daghelijcx mijn herteken weent Hoe muechdy vrientschap toghen Alst v herteken niet en meent Ick mach my seluen wel haten Dat ick v liefken oyt aensach Mijn claghen en mach mi niet baten Want sy die mi te troosten plach Die doet mijn herte breken Dat sy op my dus blijft versteent Hoe cant den mont ghespreken Alst v herteken niet en meent Waer sal ick nv belenden Mijn lijden dat is swaer V liefde wil my schenden Dat gaet mijn ionghe dom herte naer dus moet ick druckich leuen Dat ghy my altoos verbeent Hoe soudy my troost gheuen Alst v herteken niet en meent En haddy mi niet eens troost ghegeuen So en haddic mi niet betrout Al in v liefde te leuen Het welcke my nv berout Want ick v doen niet en kende So verhert en so versteent Dat ghi my liefde tooch wtwende Alst v herteken niet en meent Princesselijcke vrouwe Waer om sydy aldus ghesint Dat ghy sedt v betrouwen Tot een ander die ghi bemint En laet mi in drucke blijuen Rijck god hoe ben ick nv verheent Eylacen ghy condt bedrijuen Dat v herteken niet en meent 