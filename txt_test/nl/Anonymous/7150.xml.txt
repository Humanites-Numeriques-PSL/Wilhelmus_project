 Hoort toe altesamen bidt ende waect Want wij nae Godts belde sijn gemaeckt Ende wilt opheffen v ooghen Want ghij nv den dach des Heeren naeckt Dien druck moetmen ghedooghen. Het volck sal teghen malcander opstaen Die Vader sal sijn kint afgaen Ende tkint den vader versteken Ghelijck voor die diluuie elck was belaen Vol boosheyt ende vol ghebreken. Als dan die boosheyt menichfout Seyt Christus sal hebben in ionck ende oudt Die ouerhant ghenomen Die liefde sal worden in veel herten cout Merct oft dit niet en is volkomen: Wat doen wij al om daertsche goet Dat in die werelt verrotten moet Oft die motten sullen eten Dat ons een dief steelt metter spoet Daer wij Godt mede vergheten. Christus ghinck voor ons inde doot Waer helpen wij malcanderen wter noot Al hooren wij Christus leden karmen Daer en is compassie in cleyn noch groot Elck sluyt sijn borse voor den armen Noch siet ghij vande hoochste stiel Tot die neerste toe ist al rebel Om deucht doen en wil niemant pooghen Iae Godt seyt daer en doet niet een wel Sij worden al van mijn ghedooghen. Wat dobbelen, tuysschen, wat ouerdaet Wat hoouerdye is nv in elcken staet In spijse in dranck in cleeren Soo wtwendich dat het volck nv gaet Men kent geen schamel voor heeren. Hoe moghen wij sijn dus seer verblint Dat wij Gods liefde soo excellent Om daertsche saken laten varen Die ons niet en gheuen dan torment En met die eewighe doot beswaren. Wat mach den mensche baten, dat Hij crijcht { seyt Christus } al tswerelts schat Als hij sijn siele laet bederuen. Al waert dat ghij duysent werelden hadt Ten helpt al niet als ghij moet steruen. Waer is Antiochus, waer mach hij sijn Holofernes ende Alexander fijn Die eens die werelt al verwonnen Wat hebben sij daer aff op dit termijn Vercreghen dan een hant vol sonnen. Dus die werelt soo sint Jan v raet Ende alle wereltlijcke saken haet Daer en leet niet in dan hoouerdie Haet ende nijt, en ghiericheyt versmaet En alle oncuyssche boeuerije. Dus wilt v neerstelijck spoyen Die leden Christi bijstant te doen Wt liefden die hant wt steken Van spijse van dranc, van cleeder, en schoen Oft wat hun mach gebreken. 