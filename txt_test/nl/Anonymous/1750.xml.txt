 TFij der valscher ialosien Ghi valt mi teghen in partien dat ic mijn lief met gherief Moet deruen hoe soude icx mi verblijen Wel roepen ick mach met geclach Tsi nacht of dach dat ic oeyt sach Diet mi doet die gon ic goet Met woorden soet moet ic mi lien Tfy der valscher ialosien Daer noyt wanck an en was geuonden Ialoerscheyt doet mi anders gronden Tot alder tijt so maect ghi nijt door ialosie wort menich man verslonden Ialoertsheit snel ghi valt mi fel Laet v ghequel so vaer ic wel Het cost mijn bloet der minnen soet Ghi weet den moet in vrien Tfy der valscher ialosien Die tortel duyf wil ic slachten Haer eerste gaey niet te verachten Helpt haer die gaey van herten fraey dat blust veel vreemde gedachten Want this somen siet een groot verdriet die mensch is crancker dan een riet Staet hi vast hi wort verrast Tfaelt hem een last tontrien Tfy der valscher ialosien Noch gheef ick prijs eerbare vrouwen Die haer vercieren met vast betrouwen Met blij gelaet hoe dattet gaet dat is den raet wilt dat onthouden En maken haer yent tot een present Och thert verwent door liefden blent Schoon bloem weest niet so dom Rijt herwaerts om bi tien Tfy der valscher ialosien Prins wacht v der valscher ialosien Wilt niemant met een ander betien daer noeyt en was daer coemt wel ras. Veel vreemde fantasien Mijn hert verhuecht in die genoecht. mijn iuecht maect vruecht in die genoecht Sout niet so zijn dat cost mi pijn Schout dat fenijn ende latet glien Tfy der valscher ialosien 