 HOort alle die blyschap rapen In Gods woort delicaet Hoe dat Christus sendt als schapen Al zijn ghetrouwe knapen Onder die woluen quaet Haer gheuende troost en raet. Weest voorsichtich als serpenten En simpel als duyfkens soet Wacht v van die boose regenten Want si sullen v in tormenten Leueren en doen storten v bloet Gheesselen in haer scholen onuroet. Uoor vorsten ende Coninghen mede Sullen si oock leyden by Om minent wille, nae haer sede Maer al haer neerstichede Sal zijn tot een ghetuyghenis vry Haer en alle heydens waer dat si. Maer als si v leueren sullen En sorcht niet hoe of wat Te antwoorden die op v brullen Uwes Uaders gheest sal v veruullen En selue spreken al dat Ghy spreken sult, en wort niet mat. Deen broeder sal doen verweruen Den anderen swaren noot En soecken hem te verderuen Ia leueren ende doen steruen Den Uader sal oock ter doot Leueren zijn eyghen kint deuoot. Totter doot worden douders verknesen Uan haer kinders quaet als fenijn En ghy sult van alle menschen wesen Ghehaet om minen name ghepresen Maer die volstantich sal blyuen fijn Tot den eynde sal salich zijn. Als si v veruolghen oft iaghen Wt een stadt, vliet sonder veel gheschal Na een ander sonder versaghen Uoorwaer ghy en sult niet doorwaghen Die steden van Israel al Den sone des meeschen comen sal. Den discipel en gaet niet te bouen Sijnen meester die hem leert Den knecht mach hem oock wel belouen Als hy heeft ghelijcke prouen En is als sinen Heere gheeert Waer dat hy hem went of keert. Hebben si Belsebub gheheeten Den Uader van het huysghesin Hoe veel meer sullensi dan veeten Sijn huysghesin, en daer op bleeten Maer vreesse dies maer te min Het wort v lieden groot ghewin. Daer en zijn gheen secreten Sy worden gheopenbaert Noch niet soo heymelijck men salt weten Maeckt dat mijn woorden onghemeten Die ick v int duyster hebbe verclaert Uoor alle menschen worden vermaert. Predict oock op de daecken Dat ghy nv in de ooren hoort Ureest niet die tlichaem ontmaken Aen die siele en connen si niet gheraecken Maer vreest hem die met een woort Siel en lijf in die helle versmoort. Cooptmen niet twee musschen cleyne Om eenen penninck, en gheen van dien En vallen op deerde ghemeyne Sonder uwen vader reyne Maer nv zijn ghetelt en ouersien Die haren van v hooft wilt v verblien. Hieromme en wilt niet vreesen Nv noch op gheenen tijt Ick sal v niet laten als weesen Want ghy zijt beter dan sneesen Uan musschen dies seker zijt Hier met troost v en weest verblijt. Ick sal belijden voor minen Uader Die inden hemel bouen is Die mi beliden alle gader Uoor die menschen, maer den misdader Die my verloochent, sal ick als mes Uerworpen, en verloochenen expres. En meynt niet dat ick op deerde Ben ghecomen om bringhen vre Maer ick ben ghecomen metten sweerde Om te verwecken tot onweerde Tkint teghen den vader oock me Dochter teghens moeder met ghelijcke ze. U soons wijf sal teghen haer mans moeder Insghelijcx oock hebben gheschil En hoe den mensche wert beter beuroeder Uan zijn huysghesin hoet verwoeder Hem sal haten, en luyde oft stil Uan hem maken seer groot ghedril. Soo wie dat meer hout weerdich Uader moeder oft eenich kint Dan mi, en niet op en neempt volueerdich Sijn cruyce, en my volcht volheerdich Die en is mijns niet weerdich, dit versint Sijn leuen verliest hy oock, soo wie dat vint. Maer soo wie dat zijn leuen Om minen wille verliest Die salt vinden want sonder sneuen Ick wil hem mijn eewich gheuen Wel hem die dat verkiest En wee hem die op dees leeringhe briest. 