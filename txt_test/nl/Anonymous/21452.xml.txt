 HOort menschen al vol sonden Uerhuecht in uwen gheest Uwen Medecijn is vonden En zijt niet meer beureest Wy in Schriftueren lesen Die doot heeft hy ontfaen Ia dat meer is oock verresen Aldus voor ons al voldaen. Wat is daer meer te doene Om te weeren ons sondich ghepijn Maer door Christus liefde groene So moet elck werckende zijn Hoort wijse en wel ghesinde Hy storte voor ons zijn bloet Ghelijck hy ons beminde Hem diesghelijcx oock doet. Die liefde na Paulus leeren Weert wel ons sondich verdriet Sy veruult die wet des Heeren Sy en soect haer seluen niet Hy en is niet ledich beuonden So wie Gods liefde draecht Maer hy werct tot allen stonden Een werck dwelck Gode behaecht. Die liefde is sonder blamen Wel hem die Gods liefde oorboort Wet ende ghebot te samen Begrepen zijn in dit woort Ghelijck ghy wilt datmen v dede Oock desghelijcken doet Christus dit woort voorsede Tot synen discipelen goet. Uolcht Christum in zijn raden wilt hooren na zijn vermaen Al die beswaert zijn en beladen Comt tot my ick sal v ontfaen Hy is den wech en dleuen Gaet tot hem sonder ducht Hy wil die sonden al vergheuen Uan hem die hertelick versucht Een leuende Fonteyne Is hy, wilt tot hem vlien Door synen naem alleyne Moeten buyghen alle knien Gheenen anderen naem op deerde En mach ons maken goet Alle lof, prijs, eere en weerde Elck mensche hem gheuen moet. Princelick God niet falich wel hem wiens sonden berout Ghy maect alleene salich Elck die in v betrout So wie hier is gehuldich Tot synen naesten beleeft Al zijn wy Heere v schuldich Om niet dat ghijt vergheeft. 