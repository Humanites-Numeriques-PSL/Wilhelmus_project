 BEswaert ben ick van binnen Mijnen gheest is in grooten noot Het vleesch wilt my verwinnen En bringhen mijn siele ter doot Het bestrijt my bouen maten Ick en cans niet wederstaen Die werelt coemt hem ter baten En die duyuelen die my haten Ende daghelicx my omme gaen. Dese wachten van vren tot vren Oft sy tot eenigher stont Mijn siele mochten verschuren Ende werpen inder hellen gront Die mijn vrient behoorde te zijne Dat is mijnen meesten viant Dwelck is mijn vleesch ten fijne En brengt my gheheel te ruijne Ick en cans ontuluchten aen gheenen cant. Wilde tvleesch met my eens wesen So en soude ick de werelt niet een haer Noch duyuelen niet vreesen Al maken sy groot misbaer Maer nv ist mijn meeste partye En doet mijnen gheest meest lijdens aen Die werelt oock tot allen tye En den duyuel met grooten nye Hout my in zijn ghewelt gheuaen. Maer Heere ghy hebt selue gesproken Een rijcke dat ghedeelt sou zijn Dat dat sal werden ghebroken Uan zijn vianden in corten termijn Dus en weet ick my troosten o Heere Ghy hebt anders gheenen troost gheseyt Dan die verwinnen met snellen keere Ghelijck ghy verwonnen hebt seere Dien hebt ghy bereyt v salicheyt. Dus en weet ick nv wat bedrijuen Ick ben gheheel crachteloos Ick moet gheheel tonder blijuen Ick en weet gheen hulpe altoos Wilt ghy o Heere ghepresen My selue nv niet bystaen Ende den verwinder wesen Uan mijn vianden midts desen Hoe sal ick haren handen ontgaen. Want daer en is o Heere vol weerden Die bouen al crachtich zijt Niemant so machtich opter eerden Die v wederstaen can teenigher tijt Want ghy connet al tonder bringhen Door v woort, dwelck seer crachtich is Want alle gheschapen dinghen Uan vreesen voor v op springhen Door uwen voys die seer machtich is. 