 Vvie wil hooren een nieu Liet, En dat sal ick v singhen, Van den ouden Man die ducdalue hiet, Tzijn also vreemde dinghen. Hy heeft begonnen in onse Lant Van s Conincks wegen te comen! Maer zijn rancken en blancken zijn al bekant, Het zijn al blaeuwe blomen. Die Preuilegien cleyn en groot Wil hy gheen steden laten, die vroomste des Lants heeft hy ghedoot, Versmaedt Raedt ende Staten. Papen Papisten allegader Hadden na hem verlanghen, Nu dancken sy Melis der Papen Vaer, dat hy is wech gegangen. Hy is met Processy ingehaelt, Men ginck daer al slampampen: Nu vaert hy wech, heeft niemant betaelt, By nacht so gaet hy schampen. Den ouden man is also beus, Sy willen voor hem niet nijgen: Sy roepen veel lieuer, Viue le Geus, dan hij den Thienden sou crijgen. Hy wilde wel maken eenen soen, Maer ons gaet daer af walghen: Wy mercken wel aen het valsch Pardoen, Het zijn al Radt en Galghen. Zijn Conterfeytsel van Metael Dat mach hij wel weer breken: De herten ontloopen hem altemael Al inder Geusen Preken. Die Prins oprecht dat edel bloet Had hy so geerne verraden: Maer Godt heeft door den Prins seer goet, Den Tyran seer beladen. 