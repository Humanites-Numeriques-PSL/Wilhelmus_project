 O Christenen broeders wilt nv in vruechden wesen Aenmerct ws scheppers goetheyt eerbaer Door Christum zijn wy alle ghenesen Uerlost van sduyuels banden swaer Sijn liefde staer, maect sonder vaer Sijn goetheyt duert tot allen tijden Sijn wercken maken ons openbaer Dat wy met Christus sullen verblijden. Siet hoe dat ons God heeft wtuercoren Want niet veel wijse tot gheender stont Niet veel rijcke die hooghe zijn gheboren Maer den simpelen maect hy zijn woort cont Dit is den gront wt Christus mont Hy roept ons sondaers sonder vermijden Ende toont dat hy ons zijn gracy tont Dus sullen wy met Christus verblijden. God die toocht ons lieden zijn liefde groot Die hy tot ons draecht wt rechter minnen. Dat hy de wijse vander weerelt vroet Sijn woort niet en laet bekennen Onnoosel sinnen, gheeft hijt binnen Dat sy zijnen naem souden belijden Ist dat wy hier ter weerelt druck winnen So sullen wy hier na met Christus verblijden Hoe lieffelick beschict die Heer alle dingen Sijn woort wert vercondicht verre en naer Door de simpele wilt hi zijn woort wtbringen Dat sietmen alle daghe, maer Gods woort so claer, maect openbaer Datmen om zijns naems wille moet lijden En vreest dees weerelt niet een haer Want met Christus sullen wy verblijden. Die God vreesen na Malachias schrijuen Sal die sonne der gherechticheyt opgaen Daermen met ghesontheyt in sal blijuen Noch met gheen droefheyt en sal zijn beuaen Door Christum saen, wilt dit verstaen Sullen wy vruecht hebben sonder vermijden Want hy heeft Gods rechtueerdicheyt voldaen Met Christus sullen wy verblijden. Prince God wilt ons uwen trooster senden Heere opent ons verstant als nv ter tijt Bewaert ons door v goetheyt tot int enden Want dleuen der menschen is hier een strijt Des viants nijt, heeft grooten spijt Laet ons om Gods woort vromelick strijden Wy zijn vreemdelinghen ter weerelt wijt Maer met Christus sullen wy verblijden. 