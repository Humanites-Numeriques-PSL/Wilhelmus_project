 HEt wiel een hemels dauwe in een cleyn maechdekijn. ten was noeyt beter vrouwe. dat dede haer kindekijn dat van haer wert gheboren ende si bleef maghet fijn o maghet wtuercoren lof moet v altijt sijn ¶ Die maghet ghinc met kinde. gheen swaerheit en ginc haer an als ioseph dat versinde die goede rechtuaerdighe man. hi dacht ic wilse laten ic en ben die vader niet on trecken mijnder straten eer mi meer schanden gheschiet ¶ Al van des hemels throne sprac hem die enghel an o ioseph dauids sone o goede rechtuaerdighe man blijft alle beyde te gader het is bouen natueren cracht dat god almechtich vader in haer dus heeft gewracht ¶ Corts daer na een comen een keyserlic ghebot dat niemant wtghenomen hi en quame al sonder spot van daer hi waer gheboren. ende brenghen sijn tribuyt dat dede men daer horen ende roepen ouerluyt ¶ Maria ende ioseph mede. quamen te bethleem waert want dat was iosephs stede. als ons die scriftuere verclaert. si en mochten niewers inne men wijsdese altoos voert die hemelsche coninghinne en was daer noeyt ghehoort. ¶ Int velt so hebben si vonden een huys seer dinne ghedaect binnen so corten stonden hebben si daer logijs ghemaect. daer wert die maghet moeder. al sonder wee oft pijn van smenschen sone een broeder hoe mocht hi ons nader sijn ¶ Wt moederliker minnen leyde si hem op haren schoot haer herte verblide van binnen dat dede sijn mondekijn root si custen aen sijn wanghen. si suchte menichfout dat hi quam sijn gheuanghen verlossen ionck ende out ¶ Maria suuer fonteyne daer god sijn rust aen nam bidt voer ons al ghemeyne versoent dat godlijc lam so dat wi moghen gheraken hier bouen int soete dal daer vruecht is bouen maten die eewelic dueren sal 