 Den Gheest is ghewilligh Maer ‘tvleesch is cranck, Dat mach ick wel beclaghen, Want ick hebbe al mijn leven lanck Nae die weereldt gonste ghedraghen, Ick en weet niet wat ick sal bestaen Ick vinde my vol ghebreken, Ick heb haer so menighen dienst ghedaen, Door haer wellustighe treken. Van der weerelt en can ick my niet besnijden, Natuere en wilt dat niet ghedooghen Vreught en solaes doet my verblijden, D’aenschouwen met mijn ooghen Venus kinderen houden my in bedwanc Om dat ick ben onghebonden Geen vreught en dunckt my wesen lanck Ionckheyt treckt my altijdt tot zonden. Die kennisse die ick hadde ontfaen, heb ick in der aerden begraven Ghelijck die quade knecht heeft ghedaen Ende ben gheworden der zonden slaven Ick diene die weerelt om haer eer, Dat wordt my nu mispresen O Vader, ick en ben niet weerdigh meer Dat ick u Sone sal wesen. Die weerelt hebdy in u ghewelt haer macht hebdy benomen Met haer ben ick so seer gequelt Ick en can van haer niet comen, Sy is in my, en ick in haer, Alleen hebdyse verwonnen, O Heer, den strijdt valt my te swaer Want ick en hebs noyt begonnen. O Heer, mijn Geest een wapen begeert Al om de weerelt te bestrijden V Godlijck woort tot een vyerigh sweert, Scherp wesende tot allen tijden, Een vast gheloove tot eenen schilt Ende haer verwinnen als ghy wilt So waer ick gantsch ghenesen. Princen der Princen nu staet my by, Dat ick victorie mach verwerven, Dese drye vyanden bestormen my, Mijn ziele willen su bederven De Weerelt, de Duyvel onghevreest, Ende mijn eyghen Lichaem mede, Sijn altijt rebel teghen den Gheest Dus is mijn ziele t’onvrede. Die dit Liedeken heeft gheordineert, Sijn hert dat leyt bedwonghen, Sijn sinnekens sijn ghecorrumpeert, Wt fantasien heeft hy ‘tghesonghen Die weerelt en can hy niet wederstaen Bidt voor hem t’allen tijden, Dat hy de rechte kennisse mach ontfaen, Al soude hy daerom lijden. 