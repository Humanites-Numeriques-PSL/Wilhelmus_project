 HOort toe broeders al ghemeen En laet ons vrolijck singhen Ons is gheboren een kindeken cleen Die den vyant compt bedwinghen Wie hoorde oyt blyder mare Hy heeft vertreden thooft van tserpent En heeft den viant ende de doot gheschent Met desen nieuwen Iare. Godt heeft die weerelt soe bemint Wt louter charitaten Hy heeft ons ghegheuen zijn eyghen kint Wt liefden bouen maten Tot behulp van elck sondare Heeft hy ghestort zijn dierbaer bloet Dies nv elck wel verhuecht zijn moet Met desen nieuwen Iare. Dit is het Serpent al van metael In die woestijne verheuen Compt ghy ghewonde altemael Al wort confoort ghegheuen Het is dlicht dwelck schijnet seer claere Als middelaer voor den Uader hy staet Alleen v voldoeninghe en Aduocaet Met desen nieuwen Iare. Den ouden mensche nv wt doet En wilt den nieuwen aenueerden Aenmerckt zijn belooften soet Sijn woorden houdt in weerden Compt ghy benaude schare Uan Oost, West, en Noort En haelt alleen aen hem confoort Met desen nieuwen Iare. Die wercken des vleesch nv wt roeyt Die zijn des gheests partye Als gulsicheyt ouerspel verfoeyt Gramschap ende hoouerdye Elck in duechden hem niet en spare Maer elck loop nv vlytich tot hem Hy is gheboren in Bedleem Met desen nieuwen Iare. Bemint uwen vyant doet hem goet Die v niet ter weerelt benijen God die Heere duer zijn gratie soet Die sal v namaels verblijen Laet lichten v licht int openbare Al heeft die duysternisse douerhant Betrout in uwen voorvechter vayliant Met desen nieuwen Iare. Prinche alle die lijdt hier noot Wilt op den Heere betrouwen Aenmerckt dat Gods gratie is groot Op desen hoecksteen wilt bouwen Want zijn iock en is niet sware Wilt alle gauen van hem in dancke ontfaen Hy heuet ons wt liefde ghedaen Met desen nieuwen Iare. 