 O Felle fortuyne wat hebdy gewracht. | Wat hebt ghi nv bedreuen Aen een lansvrou van grooter macht Te Brugghe liet si haer leuen Cranck auontuer schent menighen man Goods gracie wil haer bistaen nochtan God wil haer zijn rijcke gheuen Och edel prince Maximiliaen mijn man mijn edel heere Hier moet een scheyden zijn ghedaen mijn herte doet mi seere Ende mijnen natuere wort mi so cranck O god almachtich lof ende danck Van deser werelt ick mi nv keere Oorlof van Ghelre neue reyn Oorlof mijn heeren alte samen Eylaces het moet gescheyden zijn God behoede v allen van blamen Adieu Philips van Rauensteyn Adieu van Beueren neue reyn Ende Simpol hooch van namen Oorlof mijn lieue nichte soet Van Ghelre hertoginne Oorlof mijn reyn Keyserlijck bloet Dien ic so seer beminne Tscheyden van v doet mi so wee Ghi en siet mi leuende nemmermeer Oorlof alle mijn ghesinne Adieu Margrite edel bloeme reyn Mijn liefste dochter bidt voor mi Mijn herte is in grooten weyn Eylaes die doot is mi so bi Het moet doch eens ghestoruen zijn Adieu Philips lieue sone mijn Ick scheyde noch veel te vroech van dijn. Adieu mijn vrienden altemale Ghi hebt mi redelijc wel ghedient Nv bidde ick v met corter tale Weest doch mijn kinderkens vrient Ende mijnen man wilt doet bistaat Ende zijt eendrachtich in v lant Ic hope het wert v noch wel versien | Oorlof lieue man mijn heere God verleene v paeys ende vrede. Ick ben so moede ick en mach niet meere. die doot beroert mi alle mijn lede Adieu Brugghe schoon stede soet God wil v nemen in zijn behoet Daer toe elck lant ende stede. 