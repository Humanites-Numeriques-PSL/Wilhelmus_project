 OCh Broeders ende Susters hoort Ghy die van nieus zijt gheboren Al die hem bekeert heeft na Godts woort Dit zijnse die God heeft vercoren. Sy moeten leuen na Godts Gheest Al die hier toe zijn ghecomen En stellen haer tot goe wercken meest Oft Gods Gheest wert haer haest benomen. Gods Geest vliet den gheueynsden quaet Wy vindent seer claer beschreuen In een quaey siele hy oock niet gaet Maer Gods volc wort daer van gedreuen. Vleeschelijck ghesint, dat is de doot Aenmerckt doch wel op Paulus rede Gheestelijck ghesint zijn, staet daer bloot Dat is het leuen ende vrede. Gods kinderen werden nu ghehaet Van die geestelijck heet, ick moet claghen Die vleeschlijck zijn comen haer te baet Aldus gaetmen ons hier veriaghen. Alsmen v haet om de waerheyt Ende veriaecht, kiest altijt tvlieden In een ander stadt, so Christus seyt So sal de Heer een plaets bespieden. Vrienden laet ons dit nemen waer Ende laet ons niet versmaden Alst ons de Heere maeckt openbaer Al door zijn groote ghenaden. Want Gods ghenaden zijn menichfout Aen den ghenen die hem recht vreesen Laet ons saechtmoedich zijn en niet stout So sult ghy namaels zijn ghepresen. Laet ons niet stout wesen, maer vreest Want de Heere can wonderlijck wercken Die schijnen swack te zijn aldermeest Dees maeckt de Heere dicwils stercken. Vrienden al diet niet heeft gheproeft Die mach hem van swacheyt beroemen Op dat wy namaels niet werden bedroeft Alst ons daer toe soude comen. Die Godt hier toe heeft gheordineert Hy mach wel vrolijck en bly wesen Al inden gheest, so ons Christus leert Want Godt heeftse hier wtghelesen. O Heer wy en zijn niet bequaem Dat wy om de waerheyt hier lijden Dus roepen wy aen v heylgen naem Maeckt ons bequaem al in dien tijden. Nu vrienden wilt bidden voortan Dat de Heer v mont wil bewaren Die hem dit vast toe betrouwen can Die en sal niemant beswaren. Want niemant meerder liefd en heeft Vrienden wilt dit woort wel vaten Dan die tleuen voor de broeders gheeft Daerom leyt het niet al int praten. Hier mede eynd ick nu dit Liet Vrienden ick beueel v den Heere Sijt wel ghetroost als v druck gheschiet Want het sal in blijschap verkeeren. 