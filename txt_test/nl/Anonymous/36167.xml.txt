 WEest ghegroet Maria reyn, Niemant en can u vol prysen; Want ghy zyt díe claer Fonteyn Die altydt loopt, en vloeydt Tot troost van al die zyn vermoeydt, Ghy heel vol van graci' zyt En tot ieders hulp beryt. Den Heer is met u, ô Maeght; Wy u seer oodtmoedigh bidden, Dat ghy voor ons sorghe draeght, Op dat wy nimmermeer Ghedooghen iet teghen uwe eer, Maer verbryden uwen lof, Coninghinne van Godts Hof. Oock ghebenedydt zyt ghy Van Godt boven alle Vrouwen: Want ghy heel van sonden vry Gheweest hebt van t' beghin, Want de erf-sonde, o Vrindin, En heeft noyt uw' ziel besmet, Ghy hebt het Serpent verplet. En ghebenedydt is oock De reyn vrucht uws lichaems Jesus, Die ons hier bevrydt van't spoock. 't Welck ons ghedurigh tracht Tot quaet te trecken, dagh en nacht, Te vergheefs, midts g'ons by-staet, En bewaert van alle quaet. 