 GOd gruet v suuer bloeme maria maghet fijn mi helpt dat ic v noeme lof moet v altoos sijn en waerdi niet gheboren o reyne maghet fijn wi waren al verloren och ic beuele mi die ¶ Dat was om adams sonden mer god die ghi hebt ontfaen die heeft den bant ontbonden wi hebben ghenade ontfaen al in vijfdusent iare en was hem niemant waerdich dan ghi te draghen maghet clare och ic beuele mi di ¶ Met recht sidi verheuen al bouen der enghelen schaer al ben ic hier ghebleuen mijn hert is bi v daer. och wilt mi doch gheleyden. werwaert dat ic si en wilt van mi niet scheyden och ic beuele mi di ¶ O rose sonder doren fiolette van roke soet o bloem die staet int coren neemt mi in v behoet. vol minnen ende ghestadecheyt oetmoedich so sijt ghi. och sijt mi doch ghenadich och ic beuele mi di ¶ Maria lelye reyne. mijn troost ende toeuerlaet ghelijc dat een fonteyne die nemmermeer stille en staet also deylt ghi uwe ghenade v dienaers staet ghi bi staet mi dan in stade och ic beuele mi di ¶ Mijn alder liefste vrouwe o maghet ghebenedijt in v dat ick betrouwe. want ghi mijn weertste sijt o suuer maghet schone bidt uwen sone dat hi mi hemelrijc gheue te loone och ic beuele mi di ¶ O boete van alder qualen ontfaet die siele mijn als ic moet betalen dat wi al schuldich sijn o minnelike aenschouwen slaet dan v oghen op mi. maect dat ic werde behouden och ic beuele mi di ¶ Noch so bidde ic eenen bede dat ghi mijn herte verlicht ende oec die siele mede van die dit heeft ghedicht o gheminde gods vriendinne v ghenade begheeren wi des hemels coninghinne och ic beuele mi di 