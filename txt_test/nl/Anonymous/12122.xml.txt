 ICk mach wel klaghen Heer’ En schreyen langhs te meer, Dat ick v all’ mijn daghen Vergramt heb alsoo seer: In ‘swerelts lof en eer’ Hadd’ ick al mijn behaghen. Den Mammon triumphant Met weelden abondant, Heeft my (o Heer) bedroghen: Het vleesch aen d’ander kant, De wereldt inconstant, Sy hebben al gheloghen. Door haeren boosen raet, Wierd’ ick seer onstinaet, En in mijn quaet ghepresen: Tot allen ouerdaet, Tot alle sonden quaet Wild ick altijdt een wesen. Ick heb de werelt wijt Ghedient soo langhen tijdt: Noyt was mijn hert’ te vreden, Maer vol van haet en nijt, Met eenen swaren strijt, Vervult met bitterheden. Ick wil my keeren af: Want ‘tis al stof en kaf, Om mijn siel te verliesen: Het is al verkensdraf, Vol stancks ghelijck een graf, De deucht die wil ick kiesen. Ick bid’ v vader mijn, Wilt mijns ghenadich zijn, Door v vijf roode wonden: Weert my het helsch fenijn Weest mijnen Medecijn: Ick ben een vat vol sonden. O Vader eeuwich Godt, O Godt van Sabaoth, Wilt my o Heer toch leeren, Want ick ben slecht en bot, Ghy zijt het beste lot, Tot v wil ick my keeren. Ick roep u Vader aen, Als eenen Publicaen. Wilt my o Heer ontfermen: Van ‘tquaet wil ick af-staen, Soo Dauidt heeft ghedaen: Aenhoort mijn bitter kermen. Al zijn mijn sonden groot, En weghen swaer als loot, Wilt my (o Heer) ontladen: Wilt door v bitter doot, My helpen uyt den noot, Want groot zijn v ghenaden. Ick bid/, v Iesu soet, Al door v dierbaer bloet, Wilt my v graci’ gheven: Helpt my uyt ‘swerelts boet, Schinckt my dat hemels goet, ‘twelck is het eeuwich leuen. Oorlof mijn broeders al, Al komdy tot den val, Keert v tot Godt hier bouen: Want hy v maecken sal Een kint van sijn ghetal, Om hem al-tijts te louen. 