 CVpidoos schicht, met recht bedicht Die cracht der minnen, In't hart brant sticht, en my aen een verplicht Wiens lieffelijck ghesicht, my als der sonnen licht Doorschijnt van binnen, In gaven rijck, ick noyt en vandt Een haers ghelijck, van cloeck verstant, Maer laes ick vinde in my gheplant Twee die partijen Om d'overhant, beyde even vailliant Dats hope en vreese want Sy steken vry den brant, in't herte om strijen. De hoepe soet, wil in't ghemoet, Een sterckte bouwen Maer vreese ontdoet, en werptse onder de voet D'een tuycht quaet, d'ander goet, gheluck of teghenspoet Wort my ghebrouwen, Och oft gheluck my jonstich waer En vreuchd' nae druck woud' schencken claer Gheen pijn soo groot die my te swaer Soud' zijn om draghen, Mocht ick met haer, mijn liefste lief eerbaer, In echt verlost van vaer, Als een getrou minnaer eynden mijn daghen Wat vreucht can doen, dit te vermoen Alleen inwendich, Ick wil my spoen, by haer om mijn behoen, En maecken my soo coen, dat ick haer deed' bevroen Mijn druck elendich, Maer schaemtens macht verbiedet my En Liefdens cracht, seyt doet het vry Op hoep' van troost wil ick my by De liefste voeghen, Wech schaemte ghy, en vreese aen d'een zy Ghy doet lichts dat ick ly, o Venus maeckt dat wy Ons beyde ghenoeghen. Princes mijn noot, en lijden groot Wilt doch ontfermen Levende doot, verwacht schoon lief minioot Wt v mondeken root, een troostelijck woort alsoot Vereyscht, mijn kermen, Mijn dienst oprecht, ick presenteer V in der echt, op deucht en eer, Ghy zijt alleen dien ick begheer Mijns hartsen leven, En werpt niet veer, hem jonstich te sien weer, Wiens pijne is veel meer Dan hy mach claghen seer, of can aengeven. 