 FOrtuyn dat liep my teghen siet, Waer door ick quam in groot verdriet Doort trouwen van een Wijf, Sal dit eylacy deuren altijt Soo ben ick een arm Katijf. Gelt en goet socht ick seer Niet aensiende een Persoon van eer Waerom ick bedroghen was, Dus raed ick alle Vrijers hier Te Vrijen haers ghelijck op dat pas. Reyst niet in landen onbekent, Om te Vrijen een Persoon absent Want ghy haer zeden niet en weet Noch haer gheslachte pertinent Waerom ghy dickwils sneeft. Doen Israel vreemde Wijven nam Worde God soo seer gram Waerom sy worden gestraft seer, Ghy vrysters neemt hier exempel aen Op dat ghy niet en comt in oneer. Daer is op aerden geen quader beest Als een boos Wijf onbevreest, Sy doet den Man dolen altijt, Als den Man niet in vreden leeft Soo gaet hy drincken en dobbelen sonder respijt. Een deuchtsaeme Wijf eerbaer Kan een man stieren te rechte daer Om te leven in goedt accoort, Godt te vreesen en te dienen voorwaer Als nae des Heeren woort. Prince jonge scholieren delicaet Om gelt en goet doch niet aenslaet Een houwelijck van een quaet Wijf, Ghy comt daer door in tribulacy quaet Ende in soo boosen gherijf. 