 HOe minnelic is ons des crucen boom ontdaen het spruten gheel bloemkens aender heyden. so wie met druc met liden is beuaen in ihesus wonden sal hi hem vermeyden. ¶ Die mey die is al biden wech geset. op eenen berch en die staet also hoghe om dat een yegelic soude sonder let ten soeten crucen mey aenscouwen mogen ¶ Nv staen des meyen tacken wtgespreyt ende bloeyen schoon gelijc die rode rosen so wie zijn sonden zijn gebreken hier bescreit onder desen boom sal hi hem verposen ¶ Recht op gewassen is den edelen greyn ende is geplant in also diepen dale dats in mariam die suuer maget reyn. van minnen so sterf die fiere nachtigale ¶ Die fiere nachtegale des crucen boom op clam hi heeft sijn vederkens so wide ontploken. hi sanc so luyde die .vij. noten hooch so dat sijn edel hertken is gebroken ¶ Nv is de fiere nachtigael bleuen doot om minnen van eender suuerder ioncfrouwen hi quam so hoge al wt sijns vaders schoot wie hoorde ye gelike deser trouwen ¶ So wie zijn sinnen noch ongestadich zijn. ende cleuen noch op aertsche creatueren die mercke aen desen nachtigale fijn. hoe hi den doot om onsen wil woude besuren 