 IN Iunius den .xx. dach den Prince van Araengien te velde men sach Met menighen vromen lantsheere de Ghelderse verstoorde sonder verdrach. Hi behaelden daer oock prijs ende eere Des princen meynen was op dat pas Hensberch te victalieren ras Hi de alle monucie bereyden Wie dat ruyter noch lantsknecht en was Moeste wten bourgoensen legher scheyden De gelderse quamen tegen der nacht En hebben eenen losen alarm gewracht Met ontrent vijfhondert peerden Mer de bourgoense zeer wijs bedacht Dorstense wel aenueerden Smorghens ontrent dagheraet Is den Prince getrocken met sinen staet Met vijfthien hondert peerden daer ouerste af was my wel verstaet Graue Willem van Vorstenborch van weerden Als die gelderse dat vernamen Dat die bourgoense ane quamen Met die victaille waghens ghepresen Met dry slachoorden sachmense versamen. Wt hen cuylen quamen sy midts desen De Prince viel die gelders dapper an Ende haer schade van menighen man Ten cost die bourgoense niet verdrieten Veel vanden boeren sachmen als dan Het bloet ouer die schoenen vlieten Die van hensberch zijn ooc wt ghesprongen En hebben onder den hoop geclongen Met bussen ende cortouwen Si hebben die geldersen so bedwonghen Si en mochtent daer niet langher houwen Die geldersen vernamen dit rumoer dat daer wert versleghen so menighen boer Al van die bourgoense knechten Si riepen gelt gelt dou vertwijfelde loer | Of wy en willen der ia niet vechten Van gelt en was daer gheen gherucht Voor de bourgoense hadden sy ducht In Wassemborch zijn si gheweken Na Rueremunde namen sy ooc de vlucht Die bourgoense volchden op haer streken Pauwellioenen tenten en Victaille net Met .xv. groote stucken reyn opgheset Buspoeyer en daer toe clooten Hebben de bourgoense met beckenelen gescept Ten heeft haer niet Verdroten God en den Heere sint Andries Die wil bewaren dat gulden Vlies Voor alle verraderyen Voor hinder of schade of eenich Verlies Nv en tot allen tijden 