 DEwijl wy aldus stille staen Woud' ic wel vreucht voortbringhen Cond' ick als ghy wel hebt ghedaen, Soo lustelijcken singhen, En danssen als een proper dier, Twee treetgens fier // In een sausier Hoe lustich wou ick springhen. Ick sie een Meysken voor my gaen Sy is so jonck van Jaren: Mocht ick in haer behaghen staen Gheen moeyten soud' ick sparen, Soo soud' ick arme slechte bloedt Met der spoet // Mijn poppe goet Met haer willen vergaren. Ick ben niet schoon noch rijck van goet, Noch wil ick gaen ter kueren, Doch mach mijn arme slechte bloet Mijn Liefken niet ghebeuren, Als ick dit propere Meysken jent, Excellent // Ben ontrent, Soo wijst sy my die deure. Princesse ist niet groot verdriet Dat ick dus seer nae jaghe, t'Gheen dat my mach ghebueren niet Is altijdt mijn behaghen, Dus sorg' ick, t'leyt my op mijn leen Ick aen mijn been // Een blauwe scheen, Ter eeren van haer sal draghen. 