 LVstigh Hymen als een Man, Dapper an, Slae tapijten aen de vvanden, Ruym de schoone Bruylofts-sael, T’eenemael, Laet dijn fackels luchtigh branden. VVant het puyckjen van ons Ieughd Dat in deughd Als de Sonne plagh te blincken, VVil haer maeghdelijcke bloem Aen de roem Van de Iongh-mans, nu verschincken. Nodight op dees Bruylofts-feest Aldermeest, Die na Venus rechten leven, VVant sy heeft aen haren soon, Voor sijn loon, Nieuvve vvetten voorgheschreven. Kroont ons Bruydegom en Bruydt, Vlecht van kruydt, Mirten kranskens en Lauvvrieren, Lovers stroyt en Maeghde-palm, Laet de galm Vreughdigh uyt u keelkens svvieren. Roept Lvcina by haer naem, Tot de kraem, En om’t pluymich bed te spreyen: Snellijck vliegh na Cynthia, Dat sy drae Thien mael haren krinck vvil drayen. Houdt des Eendrachts trouvven bandt, Als een pandt Vast gheschakelt in u herten: Bruyckt des Tortel-duyfkens sin In de Min, Soo verdvvijnen uvve smerten. Drijft het vuyle snoo ghespuys Uyt u huys, Herberght vvijsheyt in u deuren, Dan sal d’uytgheteerde Nijdt Tot haer spijt Haer verschroockte kaken scheuren. Heyligh zy dees Bruylofts-dagh, Daer men magh Vreughd’ in reyne liefde pleghen: ’K vvensch dat ’sHemels opper-sael V bestrael, Met der Goden milden seghen. ’K vvensch voorts dat dees jonghe schaer Over jaer Mee mach sitten in dees vreughde: Ey omhelst de soete Min, ’T is u sin, Alst gheschidt in eer en deughde. 