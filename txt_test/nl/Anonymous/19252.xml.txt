 GHenade roep ick Heere Godt Ghenade ende ontfermherticheyt My druckt soo seere v heylich ghebot U wet die ons totter gherechticheyt leyt Sy wil dat ick int nau int breijt Uan haer een woort niet en soude gaen Hier omme ist dat mijn herteken screyt Uan grooten druck moet ick vergaen. Ick weet si is heylich ende goet Tot mijnen grooten voordeel ghemaeckt Soo dat ickse behoef tot alder spoet Te minnen en te volghen naect Nochtans ist mi alsoo misraect Dat ickse verachte, en laetse staen Ia dat ickse hate wat batet versaect Uan grooten druck moet ick vergaen. Si wijst dat ick met herten alleen Mijn trouwe gansselijck op v set Op v mijn Uader en anders gheen Ende ghy sult mi helpen wat mi let Dit en can ick alsoo net Ghedoen hoe ick hier om ben begaen Crijch ick hier van v gheen ontset Uan grooten druck moet ick vergaen. Sy wil dat ick minen euen mensche Lief heb soe ick my seluen min Dat ick hem en doe oft niet en wensche Noch yet begrijp in mijnen sin Daer van hy hadde druck oft onghewin Wt quaden wille by my ghedaen Hier in weet ick eynde noch beghin Uan grooten druck moet ick vergaen. En niet alleen dat ick alle quaet Hem laet doen oft eenich verdriet Maer dat ick hebbe naer mijnen staet In sinen noode en weyghere niet Te gheuen of te leenen oft anders yet Hem te troosten oft in staden te staen Dits Heere dat ghy soo hert ghebiet Uan grooten druck moet ick vergaen. Wilt daer om Uader v arm kint Aensien zijn groote katijuicheyt Hoe eyghen liefde my maeckt soo blint Soe vast in sduyuels stricke gheleyt Die my Heere soo verre van v spreijt Soe vremt tot minen broederen doet gaen Al en waer my noyt daer van gheseyt Uan grooten druck moet ick vergaen. En daghelijcx loop ick noch blinder toe Uan v in al vertwyfeltheyt En worde schier als een os oft coe Sonder verstant oft eenich bescheyt Eest dat ghy Heere noch langher beyt En ick alleen wandele saen Sonder dat ghy my selue leyt Uan grooten druck moet ick vergaen. Uergaen moet ick van grooten druck Inder eewicheyt bederuen al Aen my soo en is hulp noch gheluck Soo veruaere ick in des duyuels val Met sonden gheladen bouen ghetal En bliue eewich der wet ghevaen Troost ghy my niet met bly gheschal Uan grooten druck moet ick vergaen. Waer blijft ghy troost eer ick bederue Compt troost mi Uader eer ick sterue Waer blijft ghy eer ick te gronde ga Die eewighe doot hier daer ick sta Ick en roepe niet dan gratie ghena Ghenade cont ghy my weygheren niet Ghi hebbet gheroepen vroech en spa Compt alle tot mi die hebt verdriet. Compt alle tot my die zijt belaen Met swaren arbeyt zijt ghy ghequelt Ick bent die niemant en wil versaen Ick bent diet al in rusten stelt Dit hebt ghi openbaer vertelt Dit roept ghi ende en swijghet niet Compt coopt sonder siluer oft ghelt Compt alle tot my die hebt verdriet. Hoe seer my Heer staet uwe wet Hoe seer si my tot hellen iaecht Soo seer is si my weder omme te bet Door hem die v soo wel behaecht Die tot my spreeckt weest niet versaecht Houdt vast op my en twyfelt niet Ick bent die alleene v smerten draecht Compt al tot mi die hebt verdriet. 