 LOoft den Uader hier in dit leuen Sijnen sone ghebenedijt Die hy ons heeft ghegheuen Wy moghen wel zijn verblijt Wy waren door Adam verloren Al weerdich thelsche gloet Maer Cristus is ons gheboren Hy verworff ons deewich goet Want hy de sonde wech doet. Adam heeft de sonden ghedraghen Den Uader daer voor voldaen Uoor ons is hy gheslaghen Naer Esaias vermaen Sijn lichaem is ghebroken En storte voor ons zijn bloet In hem soo is beloken Des Uaders euelen moet Want hy de sonde wech doet. De ghesonde niet en behoeuen Der sielen medecijn Die in haer misdaet bedroeuen Dien ghiet hy olij en wijn In haer stinckende wonden Door zijn bermherticheyt soet Als Samaritaen ghesonden Uoor ons sondich ghebroet Want hy de sonde wech doet. Doot helle is verslonden Uan Cristus alleen dats waer Den duyuel heeft hy ghebonden Glorieus verrees hy claer De Prophecien doen veruulden Wie anders leert raest oft woet Hy nam op hem ons schulden Sijn gratie ouervloet Want hy de sonde wech doet. Alle menschen zijn lueghenachtich Dus houdt v aen Christum alleen Hy is Svaders woort warachtich En betroudt op anders gheen Soo wie v tot anderen wijsen En stelter niet eenen voet Daer en can gheen salicheyt rijsen Dan Cristum dien leeft en groet Want hy de sonde wech doet. Wat sullen wy de Prince schincken Uoor al zijn bitter leet Ons beste wercken voor Godt blincken Als een maent sieck vrouwen cleet Onnut en can niet stelpen Ter salicheyt weest des vroet Maer Christus is reedt om helpen Ghelooft hem ghy crijcht voorspoet Dat hy de sonde wech doet. Schinct hem een suyuer ootmoedich herte Met een vast ghelooue recht Want hy droech ons smerte En was onser alder knecht Dus wilt hem wt liefden vreesen Deelt den behoeuenden van v goet Helpt altijts weduwen en weesen Draecht voorts op Christum moet Dat hy de sonde wech doet. 