 Hoort hoe Christus na Galileen Track wt dat Iootsche lant Om dat hem die Pharizeen Benijden aen elcken kant Door Samarien moeste hij wesen Daer hij bij een fonteijne quam, Die Iacob alsoo wij lesen, Gaff Ioseph sijnen sone ghepresen Daer Iesus sijn rusten nam. Sijn discipulen ghetrouwe Ghinghen spijse coopen al tot Sychar Een Samaritaensche vrouwe Quam om water te putten daer Want Iesus bleef daer alleyne Ende hij sprack dat vrouken toe Gheeft mij wt ionsten reyne Een droncxken waters cleyne Want hij was van gaen soo moe. Hoe begeert ghij van mij dus Heere Te drincken sprack tvrouken ient Want die Ioden in gheenen keere Den Samaritanen en comen omtrent O vrouken sprack Christus verheuen Kende ghij Godts ghiften soet Ghij soudt hem om water aencleuen Ende hij soude v water gheuen Dwelck eewelijck leuen doet. Wat water soude dit wesen Sprack dat vrouken goedertier Sijt ghij bouen Iacob ghepresen Want hij haelde sijn water hier Christus sprack hem sal noch dorsten Die van dit water drinckt Maer in wijen myn water mach rusten Hem en sal niet meer drinckens lusten Twelck int eewich leuen springt. Wilt my van dat water schincken. Sprack tvrouken tot Christum saen Christus sprack wilt v bedincken Ende roept my uwen man Tvrouken sprac nae Ioannes bescrijuen Gheenen man en heb ick soo ghij siet Christus sprac om deucht te verstijuen Ghij hebter gehadt tot vijuen En die ghij noch hebt en is uwe niet. Heer ghij sijt een propheet Sprack tvrouken hoort dit vermaen Ghij segt my wat ic int secreet Binnen my seluen hebbe misdaen Waer moetmen Godt aenbidden Op den berch oft te Ierusalem fijn Segt mij Heere vol wijsheden Want hieromme die Ioden vol onvreden Op die Samaritanen zyn. Ghij en weet niet sprack die heere Wij ghij aenbidt oft vreest Wij Godt bidt tsijnder eere Moet bidden inden geest Doen sprack die vrouwe vol vramen Ick gelooue dat ghij Messias zijt Met dien zyn discipulen quamen Meester eedt seyden sy altesamen Christus hadde anderen appetijt. Het vrouken is sonder sparen Rasch nae die stadt gegaen Sij liep al omme openbaren Ende haer cruycke liet sij staen Wat haer geschiet was ginc sij ontknoopen Als tvolck dit hadde ghehoort Het quam met grooten hoopen Neerstich wt die stede geloopen Ende geloofden aen Christum voort. Ghij Christenen in allen hoecken, Betrout in Christus naect Wilt in hem v salicheijt soecken Dats die spijse daer hij nae haeckt Den oogst is nu voor oogen Die vruchten staen al wit Wilt Christo liefde tooghen Ende uwen naesten te helpen poogen, Soo dat ghij zijn eewich rijck besidt. 