 MYn hertelijck Lief wel schoon Ionck-Vrouwe Ghy zijt certeyn mijn Lief alleyn, Moet ick u derven soo lijde ick rouwe Ghy zijt mijn Liefs hertsen greyn. Als ick dan peynse om u Figuere Reyn Bloemken jent, seer excellent, Door amoreusheyt schoon creatuere Mijn herteken laet ick by u ontrent. Ghy zijt die liefde in mijn Hert ghepresen Spijt diet benijdt, 'tmoet immers zijn, Het is my solaes by u te wesen Als die liefde geloont mach zijn. Ghy ziet die liefste int hert gheschapen Boven Silver, Gout oft Peerlen fijn, Ick hoope ick sal noch by u slapen Of Kraey en sal geen Vogel zijn. Vrou Venus pacxken heb ick gheladen Ick ben die geen diet dragen moet Vwer liefde en can ick niet versaden Ghy syt die gheen dient my doet. Reyn lieflijck beelde u minnelijck wesen Verdrijft den couwe van dat herte mijn, Als ick mach comen al sonder vresen, Ghy zijt mijn troost mijn medecijn. Ick hebbe geleert ick sal onthouwen Hebbe ickt anders wel verstaen, Dat heete liefde mach wel verkouwen, Maer reyne liefde sal niet vergaen. Adieu schrijve ick met droeve sinne Lief peynst om my als ick om dy, Mijt quade tongen draecht reyne minne Mijn herteken laet ick u altoos by. 