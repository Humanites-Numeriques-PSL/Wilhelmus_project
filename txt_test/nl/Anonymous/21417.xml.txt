 GOdt help my dat ick mach heffen aen Wat ons Matheus doet verstaen Uan eender heydenscher vrouwen Sy is van Chananeen ghecomen En heeft haer toeulucht tot Christum genomen Ten heeft haer niet berouwen. Sy riep Iesus Dauids soon aen Dat was met rechte wel synen naem Wt grooter barmherticheden Sy en heeft terstont gheenen troost ghecregen Daer om so en heeft sy niet ghesweghen Haer vast betrouwen dede haer verbeden. Sy sprack o Heer ontfermt v mijns Mijn dochter heeft vanden vyant veel gepijns Wilt my doch ter hulpen comen Iesus en heeft haer gheen antwoort gegeuen Nochtans is sy volherdich ghebleuen Het is na gheschiet tot haerder vromen. Die dissipelen zijn voor Iesum ghetreden En hebben al voor dat vrouken ghebeden Dat sy hem niet na en soude roepen Iesus sprack verstaet dit wel Ick ben gesonden tot die schaepkens van Israel Om die verloren weder omme te soecken. Dat vrouken is wederom tot Iesum gegaen En heeft haer ghebet ootmoedich ghedaen Och Heere comt my te helpen Mijn sonden zijn my van herten leyt En toont my v groote barmherticheyt En wilt mijn quellagie stelpen Iesus sprack tot dat vrouken saen Het en waer niet eerlick van my ghedaen Nv wilt dit wel doergronden Datmen den kinderen haer broot sal nemen En den vreemde volcke sal gheuen En worpent so voor die honden. Dat vrouken sprack laet my genade geschien Het is doch dicwils wel meer ghesien Al aender Heeren tafelen allen En dat de hondekens etent broot Dat den Heeren kinderen ouerschoot Die cruymkens die vander Heeren tafel vallen Iesus sprack tot dat vrouken milt U gheschiede also ghy selue wilt Ghy hebt een groot betrouwen Daeromme so en wilt v niet versaghen En wilt v misdaet voor Iesum beclaghen Het en sal v seker niet berouwen. 