 Den dertichsten Mey op Pinxterdach, Creghen die Vlissinghers wat te doene, Teghen die van Antwerpen met ghewach, Ontrent Saftinghen na de Noene, Sy waren weder gecomen wt, Maer haer Cruyden waren van geen virtuyt Dat mochtense wel beclaghen, Godt woudese ten lestemael plaghen. Op de Scheld voorby Rommerswael, Quamen die van Zirickzee aensetten: Die van Antwerpen sagense altemael, Riepen, tzijn vrienden om ons te ontsetten Daermede waren sy in een Val, Want die van Vlissinghen met groot getal, Den Hont quamen aendringhen, Sy conden na Antwerpen niet weder springen. Papou wel vierendertich int getal, Wel ghemonteerde schepen, Met die te Lilloo laghen al, Sy waren daer metten andren benepen, Tgrof gheschut gaf soo grooten geluyt, Die Vlissingers riepen: Dit is onsen Buyt Clamp aen, clamp aen als mannen, Papou stont oft bescheten waren de handen. Op Pinxterdach eert doncker wert, Creghen sy met vrome daden, Elf Schepen met vroom ghemoet en hert, Voor de Vyant was gheen ghenaden! Tzy Duyts, Spaeniaert ofte Wael, Sy spoelden haer de voeten altemael, De reste gingen sy besetten, Om des morghens haer tanden aen te wetten. Pinxter Maendach smorgens vroech, Waren de Vyanden meest al verloopen, Negen maecte haer coers recht als een ooch Tantwerpen was al haer hoopen, De ander lieten sy inde Pan, Maer sy warender meest al daervan, Met haer Bootkens daer wt gheuaren, Op d'Eylanden sachmen se paren. De Schaepstallen geheeten zijn De Eylanden daer sy op sworuen: Wel achthondert daer op quamen fijn, Meest van hongher sy daer op storuen: De ander die daer worden gheuaen, Jnde Schelde sy moesten te water gaen, Met de Vloet sy tot Antwerpen dreuen, Grooten rou inde stadt worde bedreuen. Vijf inden gront, dry in den lichten brant, Met vijfthien prijsen quamen sy aensetten Voor Vlissinghen seer triumphant, De Heer van Heemstee sonder letten Vijs Admirael van die Papisten bloot, Wert gesonden na de Prince minioot, Hondert twee Metalen stucken, Sachmen van de Papen schepen rucken. Oorlof, zijt allegader onuertsaecht, Al wil Piere de Valetes comen Wt Spaengien, Godt het seker niet behaecht Sijn snorcken end hooch beroemen: Sulcks als hy in Jndien heeft gedaen, Ende meynt ons oock so te verraen, Om Hollant en Zeelant te doen steruen, Ende gants inden gront te bederuen. Ons Opperste Prins in s Hemels firmament, Sal onse Nederlant wel beschermen, Ons tot Slauen te maken sonder ent, Daertoe sy ons willen brengen ocharmen Daerom laet ons met hert end moet, By malcandren opsetten lijf en goet: Daer sy zijn, sy doch voor ons beuen: Want Godt zijn Hant ouer haer heeft gheheuen. 