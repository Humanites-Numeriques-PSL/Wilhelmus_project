 VErhoort my als ick roep tot dy, GOdt mijn gherechticheede, Ghy die in Ancxten troostet my, Ghenadich hoort mijn Beede. Ghy Hanssen hier op Aerden groot, Wat sal mijn Eer in uwen Moet Noch lang' ghescheyndet werden? D'onwaerheyt is by u bemint, Ghy hebt die Leugen geeren, Nochtans men met der Daet bevint, Dat wonderlijck die HEEre Syn Heyligen regiert end' voert, Als ick aenroep, hy my verhoort, Dies troost ick my in Lijden. Sondicht doch niet so thoornichlijc, Maer spreeckt met uwen Herten, Op uwen Leger duldichlijck, Ten sal u nimmer smerten, Offert den Heere gherechticheyt, End' hoopt op hem nae syn bescheyt, So moocht ghy God behaghen. Veel segghen, soud' ons dese Mensch Wat goet is, moghen leeren? Maer HEER tot u is onse wensch, Wilt selvest tot ons keeren Ghenadichlijck u aenghesicht, So wand'len wy in uwen licht, End' hebben vry gheleyde. HEER ghy verheucht mijns herten moet Meer dan met coorn en wijnen, Dat ick met vreden slape soet, All' sorghe moet verdwijnen Want Heer alleyn ghy zijt myn schilt Ghy maeckt dat ick in rust en stilt Wel sekerlijck mach woonen. 