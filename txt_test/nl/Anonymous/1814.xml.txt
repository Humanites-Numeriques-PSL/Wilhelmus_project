 WIe wil horen een goet nieu liet Van dat Thantwerpen nv is gesciet Al van drij Vroukens reene Si hadden den cnape vanden huyse so lief. Si en lieten hem niet slapen alleene Deen dat was die dochter fier. De tweetste was de camenier. Die derde machmen | ooc wel noemen. Het was dat schoonste onder ionckwijf. Een schoone roose bloeme. Die maechden alle waren beducht. Want si alle dry waren beurucht. En al met cleynen kinde Deen al totter ander sprack Den vader sullen wi wel vinden Als vader en moeder dat vernam. Si waren alle bey seer gram Al om des dochters wille Al sonder die cleyne kinderkens Sy hadden wel gesweghen stille. Maer smorgens vroech twas scoon dach Den vader totten cnaep spreken men sach En al met grammen sinne Hout daer mijn cnape daer is v ghelt Ende en comt hier niet meer inne Als die dochter dit heeft aenhoort Haer herte beswaerde rechteuoort Si en cost een woort niet spreken Si sach de liefste ten huyse wt gaen Haer herteken docht haer breken Die dochter en vergat haer seluen niet Si dede dat haer die cnape riet. Si streeck hem na met lusten. Si nam hem in haren witsen arm. By v lief wil ic noch eens rusten Maer alst den Landeken heeft verhoort Van herten was hi zeer verstoort En al om des meesters wille Hy heeft den cnape by hem ontboden Oft hy de wewe trouwen wille Heer Landeken hoort na mijn bediet die wewe die en beghere ick niet Ken ben daer niet in gehouwen Maer tis die dochter vanden huyse Ick soude haer gherne trouwen Die landeken aen hoorde dwoort Hy was opten cnape so seer gestoort Om dat hyse niet en wil trouwen Ende hem leyden op den steen Daer wil hi hem eewelijck houwen Wacht v ghi meiskens groot en cleyn | Bewaert altoos v eerken reyn. Wacht v van groote buicken. Wanneer dat willeken is gedaen. Dan is die vrienschap wte 