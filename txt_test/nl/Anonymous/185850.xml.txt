 Eeuwich en crachtich Godt vader ons almachtich Wiens troost waerachtich In lijden ons verblijt Wy roepen clachtich Verhoort ons stem eendrachtich Weest onser gedachtich Ghy den inden hemel zijt verdrijft pijn, ancxt en strijt In al ons levens tijt Hier opter aerden helpt vader ons bevrijt. Laet dijnen nae me Soet lieflijck bequaeme Vader eersame In ons geheylicht zijn Soo dat betame Siet niemandt hem en schaeme Vry sonder blame Die hier belijden dijn Met s’hertschen blijdt aenschijn In vreucht en oock in pijn Altijt vermeeren lof prijs en eere dijn. Dijn salich rijcke Geduyrich sonder wijcke, Ons al gelijcke Vader toecomen moet Op dat claer blijcke Dat alle aertsche practijcke Gelijcken slijcke Haestich leyt onder de voet Dijn gheest heylich en soet Ons hier regeeren moet Dat wy v kennen ons heer ons Coninck goet Naet onbestreden Op aerden hier beneden In alle steden Dijn wille sijn gedaen, Gelijck met vreden Al sonder overtreden In shemels steden Elck doe nae dijn vermaen, Vader wilt ons bystaen, Dat wy de rechte baen Dynre geboden sonder of wijcken gaen. Vader verheven Wy v kinderen verdreven Suchten en beven Tot v in onsen noot Helpt ons die sneven In dit ellendich leven En wilt ons geven Huyden ons dagelicx broodt Wy zijn arm naeckt en bloodt Al door v miltheyt groot Wilt ons besorgen door v ghenade zoet. Door dijn ghenaden So staet ons Heer in staden En wilt ons ontladen Van t’pack der sonden zwaer Quijt onse misdaden Gelijck wy die ons versmaden Quellen en schaden Haer schult quijtschelden claer Want ghy vergeeft voorwaer Zijn schulden allegaer Die zijnen naesten vergeeft sonder misbaer. Sonder v te verlaten Die wereldt, vleysch, en duyvel haten, Die ons boven maten Aendoen so groot gequel Compt toch te baten O Heer wt charitaten Ons crancke vaten Met dijne hulpe snel, Gheeft ons te vechten wel In onsen strijt seer fel Dat wy verwinnen becooring ons rebel. O Heer o Vader Ons Trooster ons Berader, Onse drucx ontlader Ons hoop ons toeverlaet Weest geen versmader Maer helpt ons alle gader Deur v goetheyt ader Verlost ons Heer van t’quaet Want dijn rijck eewich staet Dijn cracht is sonder maet Dijn heerlickheyt nimmermeer en vergaet. 