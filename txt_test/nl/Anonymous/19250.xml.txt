 GHy Cristenen en wilt v vertoornen niet Int voorspoet der godtloosen Noch en treckt aen v gheen verdriet Om tweluaren der boosen. Want als tgras soo sullen si vergaen En haestelijck af ghesneden Als groene cruyt soo werden si saen Uerdorret ende al vertreden. Sedt uwen troost in Godt alleen Keert alle dinck in duechden Blijft in v lant wilt alle ween Al int ghelooue veruruechden. In Godt hebt altijt uwen lust Wat hy gheeft het sal wel smaken In zijn weghen soo weest gherust Betrout hem hy salt wel maken. Uwe rechtueerdicheyt als een licht Sal hy claerlijck openbaren Ghelijck die middach al verlicht Sal hy onrecht verclaren. Hout v aen Godt wat hy v schinct En vertorent v niet swijcht al stille Als uwen vyant voorspoet vinct Doende na zijnder wille. En grimmet noch en torent niet Wilt goet voor arbeyt gheuen Die Godt wacht in zijn lant bediet Die quaet doet die wert verdreuen. Laet noch om eenen cleynen tijt Den godtloosen onderwinden Hy wert ghesocht breet ende wijt Maer niemant en sallen vinden. Maer die saechtmoedighe dat lant Met paeys besitten sullen Al souder der godtloosen verbant Die rasen ende dullen. Die quaden ouer den goeden raest Als van sinnen benomen Maer Godt hout hem voorgoet verdwaest Want sinen dach die siet hy comen. Die Godtloose die blooten haer sweert Ende spannen alle haer boghen Al om te quellen den goed en weert Die hem tot duecht wilt poghen. Haer sweert sal in haer herte gaen Haer boghen die sullen breken Alle tquaet dat duer hem wert ghedaen Sal in haer herte steken. Den Christen is beter cleyn goet Dan hoopen goets der boosen Want Godt altoos den weldoender behoet Den arm die breect der godtloosen. Godt weet wanneer hy sal bestaen Den ontschuldighen te helpen Sijn erue die sal veel langher staen Dan zijn gulden scelpen. Hem wert de sonde noch een verwijt Al in quader tijt begheuen Maer hem wert inden dieren tijt Ghenoch ghegheuen om by te leuen Al warent godtloosen als schat Seer hooghe al in die weerelt verheuen Ueel snelder dan een roose blat Werdense als roock verdreuen. Die godtloose borcht gheerne tghelt Dwelck hy gheerne behielde Die rechtueerdighe is al vrij ghestelt Barmhertich ende milde. Die van Godt wert ghebenendijt Die sal besitten die erue Maer die daer wert vermalendijt Tis wel recht dat hyse derue. Des menschen weghen die zijn gheuoert Uan Godt in zijn behaghen Al valt hy hy wort onberoert In zijn hant wilt hy hem draghen. Ick ben van ionckheyt worden out Noyt en heb ick connen vaten Uan rechtueerdighen arm oft cout Noch zijn kinderen verlaten. Hy is barmhertich nacht ende dach Al in Gods weghen ghetorden Sijn saet sal oock al sonder gheclach Ghebenedijt worden. Wijct vanden quaden doende duecht Ende blijft alle eewich leuen O Godt die alle zijn heylighen veruruecht En wiltse niet begheuen. Eewich in eewich soo blyuen si Int quade sullen si verganghen Die goede dlant besitten vry Eewich al sonder verlanghen Die mont der Christen wijsheyt denct Gheen onrecht en can hy clappen Want Godt zijn wet int herte hem schenct Ende beweghende zijn stappen. Den Cristen die godtloose ontsiet Dat hy hem mochte dooden Maer Godt die en verdoemt hem niet Maer hy trect hem wten nooden. Uerbeyt op Godt in sinen wech Ghy sult dat lant besitten Die Godloosen verstoot hy wech Beschickt ten helschen pitten. Der godloosen ic eenmael Sach grouwelijck van doene Machtich groot rijck als adtmyrael Ende als den lauwer groene. Ick ghinck voort ouer ende siet Ick sach ten allen inden Ick vraechder na men vanten niet Hy en was niet te vinden. Weest ontschuldich ende siet an Naer die rechtueerdichede Want dat leste van sulcken man Is paeys ruste ende vrede Die Godtloose die sullen vergaen Tsamen cleen metten grooten Ten lesten en sal niemant staen Maer werden wech ghestooten. Der ghiericheyt ende salicheyt Is van Godt ende ontfermen Hy wilse in alle dierbaerheyt Uan ongheluck beschermen. Godt salse helpen als hy seyt In der godtloosen aenschouwen En brenghen ons allen tot salicheyt Want si in hem betrouwen. 