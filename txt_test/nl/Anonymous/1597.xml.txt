 ALs alle die cruydekens spruyten Ende alle dinc verfrayt Ick wil mi gaen vermuyten Ick ben mijns liefs te buyten Het compas gaet al verdrayt. Tis recht schoon lief ic bens ontpaeyt. Hebdy v boel verloren Wat schaden hebdy daer van Ick seyt v van te voren Een ander had ic vercoren daer leyt v seer luttel an Al kiest ghi een ander man Wat schaedt den rijm der roosen Ghi veleyn door uwen hals Ghi waert die eerste glose die mi brochte in nose | dus leere ic nv van als vlaems spaens duyts ende wals God groete v schoon kersowe Ghi snijt mijn herte ontwee Ghi zijt die liefste vrouwe Aen v staet mijn betrouwen Int lant en ouer de zee En leuen nv geen lieuer twee V lof v danck v waerde Neme ick nv een verdrach Ic weet een ander op aerde Een edel man te paerde een rijckaert diet wel vermach die vrijt mi nacht ende dach Vrijt v een man teenen boele Een ruyter oft een baroen Wacht v dat hi niet en coele Want gheuoelde hi dat ick gheuoele Hi en sou niet gaen aendoen Een anders mans oude scoen. Adieu wel vuyl clergersse Tis meer dan scheydens tijt Al ist dat ick nv messe Ick leerde v die eerste lesse Trouwen ick kent ick lijdt Bouen alle die werelt wijt 