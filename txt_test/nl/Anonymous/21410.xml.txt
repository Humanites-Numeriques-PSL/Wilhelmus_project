 GHy Adams generacie Ghy hebt een cleyne cracht Coemt nv tot deser spacie Uerwint des viants macht Door Christum alleen, den warachtigen steen Der Propheten en Apostelen gront Dus wilt hem vast betrouwen Ende blijft in zijn verbont. Uerblijt v o Syon ghepresen U bruydegom is bereyt Wt Iesse is hy gheresen Een licht ter werelt breyt Twarachtich broot, wt svaders schoot Dat is ons leuen claer Hy heeft die doot verwonnen Het licht coemt openbaer. Loeft God en prijst hem seere Ghy Iacobs wormkens cleyn En neemt van hem gheenen keere Hy heeft ons ghewasschen reyn Met zijn bloet hoort, doort water int woort Sijn ghemeente alsomen leest Sijn lichaem zijn leden teere Hy ist diet al ghenest. O Israel wtuercoren Neemt uwen roep nv waer En wilt die stemme nv hooren Die tot v roept eenpaer Uoor v is gheset, hier wel op let Doot ofte leuen present En wilt niet murmureren En zijt doch niet verblent. Doet op v ooghen al tsamen Ontspringt nv wt den slaep Tis nv den tijt bequame Wort nv een Christen cnaep Een nieu creatuer, van sonden puer Herboren in eenen gheest Door tgehoor der Schriftueren Smaect nv wel desen keest. Ureest niet ghy teere leden Al schijnt ghy verlaten te zijn Al zijt ghy nv vertreden Ick sal v verlossen wt er pijn In weynich ghequelt, in vruechden ghestelt Noyt ooghen hebbent ghesien Wat God huer gaet gheuen Die hem hier nv belien. Blinckende cleederen reenen Worden haer ghetrocken aen Salich zijnse die hier weenen En die op den berch Sions staen Sy werden ghecroont, met vruecden geloont Haren Sabaoth is nv hier by Haren strijt die is ghestreden Tlams bloet dat maect haer vry. Broeders van Christus seden Bidt voor my tot alder tijt So doe ick in alle ghebeden Uoor v sonder respijt Ueel leden versaemt, een lichaem ghenaemt Oorlof hier mede het ent O Heere maect doch veerdich Uwen naem door my bekent. 