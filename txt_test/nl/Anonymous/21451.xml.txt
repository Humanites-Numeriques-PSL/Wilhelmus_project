 HEt zijn nv de veruaerlicke daghen Daer ons Schriftuere af heeft voorseyt Eenen droeuen tijt wel om te beclaghen Het sal noch worden deerlick beschreyt Want daer worter veel verleyt Na dat vier der eewicheyt. Wy waerschouwen ende seggent v te vooren Met sanghe doen wijt v vermaen Wildy na ons waerschouwinghe niet hooren So suldy in v sonden vergaen God de Heer die sal v slaen Als hy Sodoma heeft ghedaen. Hierom ghy broeders al te samen Die nv als Paulus zijt bedacht En wilt v Deuangelium niet schamen Maer spreect daer af dach ende nacht Daer staet het is Gods cracht Wiet versmaet of wiet veracht. Al zijt ghy om die waerheyt verkeerelt En wilt daerom van God niet vlien Al wort ghy veracht van alle die weerelt Blijschap sal v hier na gheschien Want God huet so voorsien Dat de syne hier moeten lien. Het is wel noot dat Gods dienaren Ter werelt zijn ghepersequeert Hoe hebben die Propheten al gheuaren Die Gods woort hebben ghedeclareert Sy zijn al ghemartelizeert Uan den boosen ghemineert. Abel inden eersten beghinnen Om dat hy was goet en oprecht Sijn broeder dien behoorde te minnen Die haette hem so Genesis secht Hy nam teghen hem gheuecht En sloech hem doot als een boos knecht. Men sach die Propheet Helias verdrucken Hy en wiste nau waer loopen noch gaen Dat deden die onuerstandighe bucken Die altijt teghen die waerheyt staen Sy sullen van dat Godlick graen Na haer wercken loon ontfaen. Daer isser om die waerheyt by duysten Ghedoot, nyemant en ghincker vry Christus Iesus die sy selue cruysten Dat deden die Schriftgheleerden fy Laet ons Christum blijuen by Wy en zijn niet beter dan hy. 