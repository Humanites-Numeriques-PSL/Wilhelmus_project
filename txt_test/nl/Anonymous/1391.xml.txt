 HEt soude een fiere Margrietelijn Gister avont spade Met haer kanneken gaen om wijn, Sy was daer toe beraden. Wat vantse in haer weghen staen, Eenen Ruyter stille, Nu seght my fiere Margrietelijn Doet nu mijnen wille, ja wille. Uwen wille en doen ick niet, Mijn moeder soude my schelden, Storte ick den koele wijn Alleyne soude ick hem gelden. En sorght voor den koelen wijn niet, Maer sorghet voor u selven, De Waert is onser beyder vrient, Hy sal ons noch wel borghen. Hy namse in zijnen witten Arm Heymelijck al stille, Al in een duyster Camerkijn Daer schafte hy doen sijnen wille. 's Nachts ontrent de midder nacht Sy ginck haer kanneken soecken, Daer lagh de Moyaert ende loegh, Het staet daer t'enden mijn voeten. Maer dat daer t'enden u voeten staet Dat sal u noch wel berouwen, Ick hebbe noch drie gebroeders stout Die sullen u dat hooft af houwen. Alle u drie ghebroeders stout Die sette ick in mijn deyren, Ick sal desen somer lanck Met Griecken houden mijn schreyen. Ende hy nam een sneeu witte bant, Hy stacken al in haer keele, Hy schootse tot eender venster uyt, Hy schootse al inde Dijle. Teghen stroom quam sy ghedreven Aen Sint Ians Capelle, Dat sach soo menich fijn Edelman, Soo menich jonck edel geselle, jae geselle. 