 Cupido triumphant, Anhoort mijn lamenteren Mijn liefste Lief playsant Wilt my abandoneren Sy toont my snel, Meneseus aenschijn fel, Mijn jonckharteken doet zy ghequel. Hadt ick haer yet misseyt, Met woorden of met wercken So mochtse haer wreetheyt Met recht op my verstercken Maer neen ick voorwaer, Mijn trouwe boot ick haer, Wt rechte liefde, dat is claer. Doe ick eens int harte stont, Hieltse my in groter werden Het docht haer eenen vont Gheen lieuer Lief op eerden, Als zy my aensach Haer Harteken was dien dach Verheucht in liefde als liefde plach, Maer ic en wijts my niet Al maeckt zy haer partye, Het leydt dat my gheschiet En compt door gheen enuye, Maer clappers quaet Die sayen altijt haer zaet, Sy maecken mijn zinnekens desperaet. Al is zy zeer ghestoort, Op my tot allen stonden En heeft mijn hart deur boort Met dootlicke wonden Nochtans so zal ick zijn, Een ghetrouwe dienaer fijn, Al laeft ghy mijn harte met fenijn. Maer als ic ouer peyse Ons troostelijcke zaken, Die wy so menich reyse, Secreet te samen spraecken So valt my dan den moet Gheheel al onder die voet, Mijn oochkens wenen roode bloet. Mocht ick na het lang verbeyden Ten laetsten troost weruen So soude mijn bitter scheyden, Versoeten als conseruen, Maer zy laet my inden noot Ick sterue om haer den doot, Door t'weygeren van haer moudeken root Maer waer zy noch te winnen Met den Sweerde of met der Lance, Zo soude mijn hart van binnen Verhueghen vol playsance, Al most ick dan gaen In doots perijckel staen Noch soude ick hopen troost te ontfaen. Bleef ick dan inden strijdt, Als Troylus verslaghen So soude ick om die liefste mijn, Den doot ghewillich draghen Want het steruen is snoot, Die doot is hem soet Den minnaer de ongetroost gaen moet. Princesse Liefste reyn Wilt mijn compassie thonen, So zal ick v certeyn Met een edel hoetken cronen Al van violierkens ient Gout bloemkens vast gheprent, Ende olifierkens excellent. 