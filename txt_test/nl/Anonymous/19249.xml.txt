 GOds liefde is ons gheopenbaert En heeft ons willen ontfermen Gods woort is nv te recht verclaert Ende ghepreeckt den armen Tis ons een blijde nieumare Uerblijt v alle die droeuich zijt Ouer alle die weerelt wijt Met desen nieuwen Iare. Uerblijt v alle Gods wtuercoren Heden in desen tyen Die anderweruen zijt herboren En dat door Christus lijen Sijnen gheest maeckt ons openbaren Hoe dat wy waren vermalendijt Maer Christus heeft ons weer beurijt Nv en tot allen Iaren. Heft op v herten alle ghemeijn En wilt v verblijen met sanghen Wy worden salich al door dat greyn Dat Maria heeft ontfanghen En weest in gheenen vare Soo huer die Enghel heeft ghebrieft Ende Godt den Uader heeft belieft Met desen nieuwen Iare. Inde seste maent verstaet Was Gabriel ghesonnen Noyt en gheschieder meerder daet Noch en sal zijn begonnen Tot eender maghet clare Die Maria was ghenaemt Tis Godt die alle eere betaempt Met desen nieuwen Iare. In Bedtleem soo was hy gheboren Na die propheten belijen Ueel menschen die sullen hem verstooren En teghen zijn woorden strijen En vallen in sonden swaren Tis ons duer menschen leere ghecomen Die hebben ons zijn woort benomen Al ouer vele Iaren. Wat sal sal tcaf bijt coren doen Als Esaias heeft ghesproken En wilt Gods woort alleen beuroen Ten mach niet zijn ghebroken Het comt wter Godtlijcker aren Hemel en eerder sal vergaen Maer Gods woort sal blyuen staen Nv en tot allen Iaren. 