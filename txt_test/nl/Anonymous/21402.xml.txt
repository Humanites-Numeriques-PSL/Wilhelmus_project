 ELck wil hem bedincken In desen ellendighen tijt Wacht v voor droncken drincken So wie dat ghy zijt En wilt niet drincken in die nacht Al op des Heeren coemste hout wacht Wat gaet die Schriftuere belijen Een dronckaert en sal niet bedijen. Noe plante de wijngaert rancke So Genesis ons vertreckt Daer hy so veel af drancke So dat hy lach ontdeckt Ende Lot verstaet de redene mijn Die sliep by die dochteren zijn Uol wijn was hy ghedroncken Doen Sodoma was versoncken. Nabal die liet hem dienen Een dronckaert also ick las Die canne al tusschen zijn beenen Hoe vrecke dat hy was Al door zijn dronckenschap onwijs So weygherde hy Coninck Dauid spijs Dat hy niet en worde bestreden Dat heeft Abigael verbeden, Elck wacht hem voor sondich sneuen Hier onder des hemels throon Ammon liet oock zijn leuen Al wast eens Coninckx soon Ende Ela Coninck in Israel In dronckenschap maecte hy quaet spel Ueel hooueerdye ginck hy vermeten Ende doen worde hy doot ghesmeten. Den grooten Coninck Alexander Die sloech zijnen meester doot Kordolamoor ende meer ander Twas al in dronckenschap groot Ende Symon Machabeus me Olyfernus lach al voor een ste Al daer ginck hem ontlijuen Iudith die fleur van wijuen. Roept Heer coemt my te baten Tot den Prince in des hemels tent En drinct doch al by maten Dat ghy v Heere bekent Uerstaet doch Paulus reden wel Wie droncken drincken in ouerspel Dats hier ter werelt tleuen Die worden van God verdreuen. 