 Laat ons nu vrolijck wesen Verblyden in dees feest En singhen sonder vreesen Een Lietghen uyt den Gheest, Dus schinct, en drinct, en sinckt, vanden wijn De Waart vanden haart, wil dat ghy sult zijn Vrolijck lustich en fijn. Die liefste wil ickt bringhen Een kroesgen zoot zijn mach Ick hoop sy salt ghehinghen Alsoo sy voormaels plach So claer, maer, als Christal oft Robijn, So is hier ghewis, ey den dis, nu den Wijn Ghewassen aen den Rijn. Mijn liefste Lief ter eeren Drinck ick dit kroesgen fier Sy can haer wel gheneeren Dat proper edel dier, Nu weest onbedeest, en treckt al een lijn V lust, hier toch binst, en kustet aenschijn Van d’alderliefste dijn. Princen laet ons bedancken Die Waert die in vreucht groeyt En voorts d’Englentiers rancken En hem die in liefd bloeyt In deucht, verheucht, met vreucht hier toch sinckt, De Waart, vande haart, de wijn om nz schinct Dus elck een kroesken drinckt. 