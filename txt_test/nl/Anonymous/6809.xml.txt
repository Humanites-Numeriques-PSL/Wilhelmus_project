 Lofweerdich ist en soet aerdich, Der Moeder Maget kraem, Welcker sinnen suyver van binnen, Voeght Godt aleen bequaem Te brengen voort, alsoot behoort Gods hemels vaders eewich woort. O moeder die uwen vader, Gebaert tot werltsd profijt, O Frouwe welck hemels douwe, Vervult u met jolijt, Hy suygt, bemint, u God, u kint, Den hemel en de erde dient. O soone des werelts loone Onser Emmanuel, Wilt buygen om wel te suygen, Botter meck en honig wel, Suyver en goet, als melck soet, Die borste van Marie vloet. In rouwe, bracht d’eerste vrouwe, Moeder der sonden quaet, Maer ’t leven wort weer gegeven, Maria door u saet, Ghy maget wijs, nae onsen eysch, Opent ons ’t hemels paradijs. Te voren doot en verloren, Lagen wy door dat serpent, Genadich Godt en weldadich, Heeft haest ons quaet geendt, V Kint divijn als medecijn, Drijft van ons al ’t serpents fenijn, Wilt prijsen en los bewijsen, Een Vrou van groote kracht, Tweede Eva, welck heeft verdreven Der hellen boose macht, Eert met den mondt en hertzen gront, Ons dient Maria t’aller stont. Twede Eva schenckt ons dat leven, Van’t twede Betlehem, Goet vrede, hier en int twede Hemels Ierusalem, Waer Cherubin en Seraphin V loven s’Hemels Koningin. 