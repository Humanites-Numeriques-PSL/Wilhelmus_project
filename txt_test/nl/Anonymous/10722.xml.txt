 EEn groet send' ic v met woorden Die ick liefste selver bracht, Maer den windt wt den Noorden Belet my dat door zijn cracht, Hoe menich jonst der minnen Draecht Godt: want mijn begheert Is slechs vreucht te ghewinnen, Met v mijn liefste gh'eert. V troost my toegheschreven Zijn woorden, en soet verdriet, Dies schickt o lief verheven Dat ick de daet gheniet, De tijdt die v gaet houwen Van my die doet mijn pijn: Haest v: denckt dat de Vrouwen In't minnen vyerich zijn. Soo haest hem sal betemmen De lucht soo swart als peck, Sal ick my spoen te swemmen, Nae v lief, sonder vertreck, Want my waer aenghenamer Het swemmen dan de Pen, Dus wort het weer bequamer Terstont ick by v ben. Ghy condt v liefd' vergheten Als ghy rijdt en vliecht ter jacht, Maer wy niet anders weten Dan te spinnen dach en nacht, Mistroost denck ick door desen, Soo haest het weer wat stilt, Hy had hier moghen wesen, Maer hy heeft niet ghewilt. Mijn hert is seven daghen Als de Zee ontstelt gheweest, Ick en doe niet dan claghen, Altijdt dunckt my, in mijn gheest V fackel sie ick lichten, Mijn Leydster in mijn noot Die in my staech doet stichten Een vyer der minnen groot. Met veel droevighe clachten Gae ick dickmael aen strant, Dick wacht ick heele nachten, En ick steeck het licht aen brandt, Dickwils in't fantaseeren Door liefdes groot onrust Worden v saechte cleeren In v plaets van my ghecust. Gheen jalousy laet krencken V seer liefdraghend' ghemoet, Want als wy overdencken Dien troost ende die kuskens soet Die wy naet' swemmen moedich, Van v corale mondt: Ontfanghen overvloedich Werdt ick van nieus doorwont. Mocht ick v eens ontfanghen Ghelijck ick wel eertijts plach, Daer nae staet mijn verlanghen Wel menighen nacht en dach, V liefde gaet my dwinghen Tot v liefd', dit claech ick nu, Mijn praten, couten, singhen, Is mijn lief altijdt van v. Ick sucht om v ghestadich, Want by v lief is mijn hart, Maer die wint onghenadich Altijdt meer en meerder wert, T'is ons een groot beswaren Dat onse liefd' voortaen, Neptuny lichte baren, Ten dienst sal moeten staen. Altijdt in mijn ghedachten Dunckt my schier dat ghy al swemt, Sal slaep mijn druck versachten, Den droom mijn hart beclemt, In v armkens seer lieflijck, Werd' ick dunckt my ghecust, En nae v swemmen grieflijck Werdt uwen brandt gheblust. V jonst en v schoonheden Acht ick alle moeyten waert, Dies was ick corts gheleden, Nae v drie mael op de vaert, Maer Boreas ontsinnich My weer te rugghe dreef, Hy en woey niet soo vinnich Doen Hellas hier in bleef. Dat ick door wint en weder V derf: en is my gheen druck Maer ick in liefde teder, Sorghe voor quaet ongheluck, Dats, dat ghy yemandt aerdich Voor v lief sult aenslaen, En my dan als onwaerdich Sult vergheten en versmaen. Als Tantalus ongheluckich Ick seer diep in't water sit, Nochtans versmoor ick druckich Van dorst door liefde verhit, Ghy sult my niet lang derven, Troost v zijt niet verbaest, Ick sal in't water sterven Of by v wesen haest. Waerom swemt ghy soo traechlijck, En verhoept nae soeten tijt, Ben ick v noch behaechlijck Hier te comen doch v vlijt, Sorcht niet voort weder keeren, Het way of t'zy dan stil, Hier meucht ghy nae begheeren Volbrenghen uwen wil. Princes in't hart vercoren, Had ick slechs een ur respijt, Sy sou niet gaen verloren By my dit wel seker zijt, Trou blijf ick weest te vrede, Voor ontrou weest niet bang, Omhelst dees in mijn stede, In v armkens so lang. Ghetrouheyt wilt betoonen, Edel Prins weest niet te stout, En wilt ghy ws niet schoonen Soo schoont mijns: t'onweder schout, Het swemmen wilt wat staken, Op mijn leven doch let, En wilt v hert vermaken, Door desen doch altemet. 