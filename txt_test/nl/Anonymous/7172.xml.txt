 Ryck Godt wie sal ick claghen Mijn sondich leuen quaet Dwelc ghij mij doet mishaghen Mijn hope mijn toeuerlaet Hoe dat ick heb verlaten V ghenaden seer soet O Heer compt mij te baten In druck, en teghenspoet. Eens iaers stont ick int herte Van sinte Ignatius goet Maer nv mijn sondich herte Treet v gratie onder de voet Dies roep ick heer ghenade Verleent mij berou certeyn Ende en wilt mij niet versmaden Maer maect v hantwerck reyn. Met trouwen lieue Heere wilt hooren Met Dauid mijn innich ghebet Keert v gramschap ende thoren Suyuert mijn siele die is besmet In sonden ben ick ontfanghen Door Adams eerste misdaet Vergeeft mijn sondich verstrangen Onsen eenigen aduocaet. Och goet ghij doet mij quelen Dat ick v hebbe misbruyckt Wee die daer naer Gods beuelen Caritatich niet en ontpluyct Maer rucken plucken en teesen Opstinatich seer versteent Liefde, tgoet van weduwen en weesen Bloet gierich hongerich vercleent. Wat dinghen heb ick bedreuen Van mijnen ionghen tijt Mij seluen ghegheuen Tot gulsicheyt, haet ende nijt Mijn quaet is sonder gronden Ter deuchden ben ick ongereet O Heer allen mijn sonden Die sijn mij van herten leet. Al ben ic nv bedroghen En schuldich die eewige doot O Heer wilt ouer mij toghen V ontfermherticheyt groot Sonder v heere alleene So blijf ic int eewich verdriet Iesus van Nazareene Met ghenade mij aensiet. Ten hadde mij niet ghespeten Had ick uwen wille niet ghekent Eylaci tsal mij sijn verweten Door v Godtheyt excellent Int oordeel daer sal snijden V woort als messen sier Seggende den vermalendyden Gaet van mij int eewich vier. Loff reyn creatuere Van mijnder ioncheyt aen Eylacen tvalt mij soo suere Dat ick oyt quaet began Vernieut mij in woorden in wercken Dat ick mach houden v gebot Wilt mij in uwe wegen stercken Dat bid ic v mijn Heere mijn Godt. 