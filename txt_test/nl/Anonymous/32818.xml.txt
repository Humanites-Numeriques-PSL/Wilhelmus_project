 O Schepper fier, Hoe lustigh om wesen, Daer ghy zijt ghepresen Van d'Enghels inden throon: Wilt ons toch hier Van allen druck ghenesen, Heere uyt ghelesen, Gheeft naemaels sulcken loon; Dat ick u aenschijn mach anschouwen En u gheboden onderhouwen. Heere Iesus soet Gheeft ons dat eeuwigh goet. Wie sou die vreught En blijschap konnen schrijven, Die sy daer bedrijven In Syons schoone pleyn Sy sijn verheught, Om dat sy moghen blijven En altijts beklijven By't Lam Godts suyver en reyn. 't Lammeken doet open ten thoone Den boeck met seven seghels schoone. Heere Iesus soet Gheeft ons dat eeuwigh goet. Dees stad eerbaer Is schoon boven maten (Aenmerckt) haere straten Zijn van goudt gheblaveyt De Enghels daer Met gulde wieroock-vaten, Loven sonder laten Tot inder eeuwigheyt, En prijsen Godt van hemelrijcke, Met soet lof-sanck ende musijcke. Heere Iesus soet Gheeft ons dat eeuwigh goet. Die duysternacht Sietmen daer niet regneren: Altijdt triumpheren Godts vrienden claer en schoon: Met groote kracht Sietmense jubileren, En sonder cesseren Singhen met soeten thoon: Daer en ghebreckt Son' noch Mane Noch ander licht by haer te stane. Heere Iesus soet Gheeft ons dat eeuwigh goet. Prince minioot, Wilt u met vlijt op maken, Bidden ende waken, Op dese vreught toch let: Cleyn ende groot Naer dese stadt wilt haken, Die daer in gheraken Moeten zijn onbesmet: Zy zijn becleet met witte zijde, Loven den Heer' met herten blijde. Heere Iesus soet Gheeft ons dat eeuwigh goet. 