 HOe deerlijck veel hen selfs verleydt Waer zijn wy meest toeghecomen? Die sonder liefd en Godtvruchtighheyt, Meenen ten Hemel te comen. Dat hooghst gebot, dat Godt ons gaf Dat was de liefde verheven, Hoe weynigh weet men nu hier af, Waer gaen wy ons toe begheven? Elck een die prijst de deughde schoon, Maer wie gaet die hier beleven? Dan diese doet oprecht en vroom, In de daghen van sijn leven. De deught die is een heblijckheyt Vant goede, reyn tot den goeden Die men gheniet door suyverheyt Van herten, en diep ootmoede. Men vindt voorwaer geschreven claer (Om deughden wel te becleden) En hebt niet lief de weerelt swaer, Besnoeyt u herten en leden. Want 'tis niet dan begeerlijckheyt Des vleys, tot wellust der sinnen, Verwaentheyt en hovaerdigheyt In die de weerelt beminnen. De weerelt vergaet in corten tijdt, Wat sal de Mensch dan beginnen, Als hem de doodt op comt subijt, Met veel onrustigheyts van binnen. Tis wel een wijs knecht die nu waect, Teghens dat sijn Heer sal comen, Daer van de Bruyloft (hier nae haeckt) Om den weldoender te lonen. Ay goede knecht wijs en ghetrou, Gaet in de blijtschap uws Heeren, Dat sal hy dan segghen als nou Soo hy ons selven gaet leeren. Princen, Godt die is soo bereydt, Die tot hem comt te ontfanghen: Want hy hier niemant en ontseyt, Die tot hem sucht met verlanghen. 