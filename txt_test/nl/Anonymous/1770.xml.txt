 AL ben ic van den scamel ghesellen Y nochtans so willic vrolic zijn Van thienen van vieren so wil ict stellen En drincken den hupsen coelen wijn Hi laet ons drincken en clincken En laet ons maken den dobbelen haen Mijn keelken moet wijnken drincken Al sou mijn voetken baeruoets gaen Wel eten wel drincken dat doet mi specken Verstaghet al mijnen sin Een potteken drincken een potken lecken daer staet al mijn leuen in Hi laet ons drincken en clincken En laet ons maken den dobbelen haen Min keelken moet wijnken drincken Al sou mijn voetken beruoets gaen Met luilic wercken en vromelic broesen Daer hanghet al mijn leuen aen En wijnken drincken met dobbelen croesen | Dit doen ic altijt waer ick can Hi laet ons drincken en clincken En laet ons maken den dobbelen haen Mijn keelken moet wijnken drincken Al sou mijn voetken baruoets gaen Sinte noywerc heb ic vercoren Tot mijnen alder besten patroon Ic heb hem dapperlijc hulde ghesworen In leechdom eer ic zijnen persoon Hi laet ons drincken en clincken En laet ons maken den dobbelen haen Mijn keelken moet wijncken drincken Al sou mijn voetken baruoets gaen Sinte Luyaert heb ic om ghedraghen En sinte noywerc heerlic gheuiert Ic hebse ghedient bi nachte bi daghen Sinte reynuyts heeft mi bestiert Hi laet ons schincken en clincken En laet ons maken den dobbelen haen Mijn keelken moet wijnken drincken Al sou mijn voetken baruoets gaen Dus ben ic vast te schepe gheseten Int luysich schip van sinte reynuyts En metter ghilde mijn daghen versleten Dus geeft mi elcken toch wat cruyts Hi laet ons scincken en clincken En laet ons maken den dobbelen haen Mijn keelken moet wijncken drincken Al sou mijn voetken baruoets gaen Oorlof Bacchus prince ghepresen Ic vaer te platte borsse na mijn hol Oorlof lieue Prince te desen Ic drinc so gheerne mijn buycxken vol Hi laet ons scincken en clincken En laet ons maken den dobbelen haen Mijn keelken moet wijnken drincken Al sou mijn voetken beruoets gaen 