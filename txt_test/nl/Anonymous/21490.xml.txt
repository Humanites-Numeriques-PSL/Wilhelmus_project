 LAet ons vrij met corage Uerhueghen in den gheest Al lijden wy domage Droefheyt en swaer tempeest Den druck sal weynich dueren Die wy al hier besueren Deynde is gheopenbaert Dan sullen ons dolueren Ons schreyen en ons trueren In vruecht worden verclaert Een vrouwe in barens pijne Uerkrijcht grief en doluer Maer als sulcks is ten fijne veruruecht sy haers ghetruer Also sal ons droefhede Bedect zijn door den vrede Die Christus heeft bereyt Want zijn belofte en rede Is waer op elcker stede Die ons is toegheseyt Sijn beloften zijn warachtich Uoor alle tijt ghesien Dies laet ons tvleesch bedachtich Om Christus name bien Want ons verrot lichame Dat sal in synen name Uerkeeren glorieus In een wesen bequame Een heerrlickheyt eersame So Paulus tuycht Ioyieus. Ghelijck den natten dauwe Wtspruyten doet het kruyt So sal ons vleesch in trouwe Uercrijghen nieuw virtuyt Uerchiert in een nieuw leuen Dwelck ons Christus sal gheuen Diet ons verworuen heeft Daer op wy hopen beneuen En hope so er staet gheschreuen Laet niemant beshaemt die leeft Het graen ghesaeyt in deerde Uerrot somen aenschout Daer na brenghet met weerde Sijn vruchtkens menichfout So sullen wy verrijsen Door vruchtkens lof bewijsen Christus den sayer klaer En ons druckich afgrijsen Dat sal dan veriolijsen Heerlick in vruechden gaer. Uerhuecht O kinders cleyne Christus is opghestaen En wy zijn leden reyne Uerwachten tselue opgaen Want daer thooft is gheresen Daer moeten de leden wesen Sou dlichaem zijn volmaeckt Dies weest ghetroost in desen O lieue kinders ghepresen Want ons triumphe naect. Prince ghy Godes kinders Die hier verworpen zijt Strijt vrij weest ouerwinders Teghen vleesch en bloet altijt Merckt de beloften schoone Die ons door Godes soone Gheschoncken zijn ter vruecht Denckt hoe wy sullen ten loone Uerweruen sleuens kroone Door Christus louter duecht. 