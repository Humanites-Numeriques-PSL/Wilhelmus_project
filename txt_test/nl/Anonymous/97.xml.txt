 Cupido stralen // doet my versuchten, Leuen eylaes in swaer verdriet In Venus sale, wil ick gaen vluchten, Op dat zy nv mijn lijden aensiet, Twelck ic nv smaeck, om die liefste mijn Zy is mijn troost en mijn medecijn Zy kan ghenesen mijn sware pijn Waer door ic by naest geheel verdwijn. Vercrijgh ic gaen tot deser stonden, Van haer de liefste ghepresen schoon Tot deser spatie, wort ick ontbonden, Want zy spant int hert de croon Sy ist die my verhueghen doet Int aenschijn van haer wesen soet Want haer absentie is bitter roet Om haer te derven kost my mijn bloet. Suldy verhueghen in mijn bederuen Oft verblijden, in mijnen doot? In v vermueghen is mijn steruen Dus gheeft my troost o bloeme soet Troost my met uwer roder mont So sal mijn herte dan zijn ghesont, Twelck nv eylacy is duer wont Ghequetst al in mijns herten gront. Oorlof Princesse, doet mijn begeren, Tot uwen dienaer v doch verneert Als mijn voochdisse, wel triumpheert Gheeft troost de troost van v begheert, Aensiet mijn lijden en swaer torment Daer Cupido my heeft verblent T'welck v schoon Lieueken is wel bekent Dus laet v droefnis zijn een ent. 