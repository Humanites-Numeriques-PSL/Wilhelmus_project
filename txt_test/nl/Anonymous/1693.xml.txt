 IN oostlant wil ic varen. Mijn bliuen en is hier niet lanck Met eender schoonder vrouwen Si heeft mijn herteken beuaen. Hi nam dat maechdeken bijder hant. Al bider witter hant. | Hi leydese op een eynde daer hi een beddeken vant daer lagen si twee verborgen den lieuen langhen nacht Van tsauonts totten morghen Tot dat scheen den lichten dach. Wel op ridder coene Sprack si dat meysken fijn Keert v herwaerts omme Mi wect een wilt vogelken. Hoe soude ic mi omkeren Mijn hooft doet mi so wee En waer dat niet geschiet. Ten schiede nemmermeer Had ic nv drie wenschen Drie wenschen also eel So soude ic nv gaen wenschen Drie roosen op eenen steel. Die een soude ick plucken die ander laten staen die derde soude ic schencken der liefster die ic haen. Aen ghene groene heyde. Daer staen twe boomkens fijn die een draecht noten muscaten die ander draecht nagelkijns. Die naghelen die zijn soete die noten die zijn ront Wanneer so sal ic cussen Mijns liefs rooden mont. Die ons dit liedeken sanck So wel ghesonghen hae. dat heeft gedaen een lansknecht God geue hem een goet iaer. 