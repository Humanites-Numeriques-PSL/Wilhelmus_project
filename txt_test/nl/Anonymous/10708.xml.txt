 ADieu mijn troost mijn toeverlaet Godt hoed' v doch voor schande, Adieu, want door mijn vrienden raedt Moet ick nu wt den lande Gaen doolen Liefgen achter dijck, Tot dat ick com' in Oostenrijck, Wilt somtijts om my peysen, Adieu, ick moet verreysen. Adieu dien ick van harten min Wy twee wy moeten scheyden, Adieu een wijl teghen mijn sin, Wy sullen moeten beyden Tot dat t'gheluck eens omme slaet Dat my dus crachtich teghen staet, Dat ick weer mach in eeren Met v mijn lief verkeeren. Doen ick eerstmael Lief by v was Meend' ick vreuchd' te verwerven, V woorden soet op t'selve pas Deden mijn droefheyt sterven, Maer groot verdriet, comt haestich voort En werpt mijn vreuchd' gantsch overboort Nu ick van v moet wesen, Adieu lief wtghelesen. Adieu mijn lust Cathuysers Hof Daer ick placht in te coomen, Adieu Fick met v bloemen grof End' Annitgen met v roomen, Adieu groen, met v bier en Wijn Adieu Reguliers Clooster fijn, Adieu Neeltgen by't hecke, Adieu want ick vertrecke. Adieu vermaerde Warmoestraet Daer sy mijn jongst ontmoette, Met een speelnootgen t'savonts laet Doen ick haer lieflijck groette, Wy waren vrolijck ende bly, Wy ginghen t'samen zijd' aen zy Tot middernacht spaceeren, T'was mijn end' haer begheeren. Adieu o stoep van steenen claer Daer ick mijn Lief eerst vonde, Adieu plaets daer ick vrolijck waer Doen sy mijn harte wonde, Adieu huys daer ick haer perfeckt Mijn liefd' met reden heb ontdeckt, Adieu hart daert my luste Dat ick haer mondeken custe. Adieu Brug daer mijn Lief op sat Doen ick dit ginck verbreyen, Adieu deur, dies' in d'handen hadt Als ick van haer moest scheyen, Adieu Vryers en Dochters teer Die my niet gunt dan deucht end' eer, Nae Oostlandt moet ick varen Adieu Lief over twee Jaren. 