 AEnhoort o Godt mijn suchten en kermen Alle mijn ghebeenten zijn onghesont Berout en verrot, O God wilt mijns ontfermen Inwendich ben ick totter doot ghewont Och Godt verhoort my nv terstont En maeckt my dijnen Goddelijcken wille cont Thoocht in my v ombegrijpelijcke ghenaden Die ghy den bedructen sondaren doet Och Godt verlost my van allen quaden Want v bermherticheyt is eewich goet. Bedroch benaut och God wilt my aenhoren Want ick ben v hantwerck van v ghemaeckt Therte verflaut, maeckt my dijn wtuercoren Al ben ick O God van duechden naeckt. Doet dat mijn herte in v liefde blaeckt Ende dat uwen geest in mijn binnenste daeckt En rekent niet mijn groote misdaden Oft ick moet al in der hellen gloet O God verlost ons van allen quaden Want v bermherticheyt is eewich goet. Die weerelt heeft my heel versteken Om dat ick v lieuer hadde dan haer Godt staet my by doet therte van my spreken Minen mont sal belijden v cracht een paer Wast wt alle mijn ghebreken swaer Treckt my dat ick v mach volghen naer Mijn hongerige siele wilt met v woort versaden Soo dat ick mach leuen by v vruchten soet O Godt verlost ons van allen quaden Want v bermherticheyt is eewich goet. Hoe swaer en scherp snijt den bant duer tlange dueren Och God v roede proeft my wel Mer God ghy zijt by hem lieden die trueren Inden tijt des noots treckt ghy wt ghequel Salich zijnse die v niet en zijn rebel Met louenende dancken uwen name snel Ghelijck in den hemel als in deertsche paden Uader uwen wille gheschieden moet O Godt verlost ons van allen quaden Want v bermherticheyt is eewich goet. Dat v mishaecht in my wilt dat wt planen Enicheyt in my eenen nieuwen gheest Ghy ionste draecht al die v woort vermanen Ghy en sultse niet laten O Godt beureest Maer beschermen voor des doots tempeest Ghy hebt ons gheopent dijns hertsen keest Ghi zijt ons toeulucht o God wilt ons beraden Op al in al sidy alleene vroet O Godt verlost ons van allen quaden Want v bermherticheyt is eewich goet. Ick bidde v hier Uader ic arm geuangen Dat ghy my nv terstont by staet Seer goederthier zijt ghy toet mijn verlangen Den pul des doots heeft my omuaet Den goddeloosen vyant soect scherpen raet Om my te benauwen niet zonder daet Om cleyne cause soecken si my te schaden Stort in my dijnder ghenaden vloet O Godt verlost ons van allen quaden Want v barmherticheyt is eewich goet. Oorlof hier mede blijft al in God gepresen Ende en wilt hem nemmermeer afgaen Typeren inder siele daer ick was verwesen Men sach my daer mijn hooft afslaen Tghemeynte was met compassien beuaen Ende weenden soo menighen bitteren traen Al voor mijn arm siele als dat si baden Om dat si besitten soude Gods rijcke soet Och God verlost ons van allen quaden Want v bermherticheyt is eewich goet. 