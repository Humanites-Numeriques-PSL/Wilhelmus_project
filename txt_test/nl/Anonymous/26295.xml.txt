 GOdt boven al in eeuwicheyt verheven Woont in een licht, d' welc niemant in dit leven, Gesien en heeft, noch sien en can met ooghen Dus wil hy niet. dat men hem sal vertoogen Ghelijck een beelt, uyt Menschen werck geresen Want voor ons is onbegrijplic zijn wesen. In het begin, als God eeuwich almachtich, Schiep hy van niet, door zijn woort wijsheyt crachtich, De Hemelen, Aerde, en die afgronden, De Zee met al dat daer in is bevonden Hy onderhout alle dinck met opmercken Dus voor ons, is onbegrijplick zijn wercken. Lof, prijs, en eer, sy desen God alleyne Van hem heeft al, het wesen groot en cleyne Den sonnenschijn, vroegen regen en spade Vruchtbaer tyden gheeft hy goe ende quade Die hem recht kent, moet dancbaerheyt bewijsen Dat is wijsheyt, volmaeckt hooghe te prysen. Leert nu wijsheyt, Godt in zijn woort waerachtich, Bekennen recht, zijn aert en sin eendrachtich, Hoe dat hy is, barmhertich en ghenadich, Oock rechtveerdich, om straffen t' volck misdadich, Daerom men moet, nu ter tijt sorge dragen Alsmen oordeelt, dat het God mach behaghen. In desen tijt twee Gods gheboden claerlijck Noodich geleert sijn, en beleeft eenpaerlick Dat is, ghy sult God boven al beminnen Lief hebben van gantscher herten en sinnen T' grootste gebot, om de Wet te vevullen Die dit beleeft, zy Godt behaghen sullen. Zijn ghebodt is, andermael so wy lesen U Naesten sult ghy lief hebben by desen Als u selven, hier is veel in gheleghen, Ander te doen, alsoo men is gheneghen, Selve t' ontfaen, in 't slot wilt hier op achten Godt sal rechten herte, sin, en gedachten. 