 BEdroefde herteken wat moet ghy lijden Die verloren heeft zijn soete lief, Onghetroost tot allen tijden, Dien hy hooch al in zijn hart verhief. En heeft haer altijdt eer bewesen, Boven eenich Vrou ter Weerelt wijdt, Maer door een ander wort ghy mispresen, Geeft selfs getuyghenis wie dat ghy zijt. Moet sy niet wesen straf van Natueren, Dat sy haer liefken laet dus desolaet, Ick seg ten zijn geen Venus cueren Dat sy haer oochskens op een ander slaet. Den viant is teghen vrienden en maghen Die verlaten heeft die haer bemint, Om een diet harteken geheel doet knaghen, Hy is veracht, die eens was haer vrient. Ben ick niet rijck van grooter machte Of mijn wesen van ghedaente slecht, Aenmerct mijn liefde van grooter crachte Of soeckt ghy t'goet t'dunckt my onrecht. Soo set ick Venus al op een sye Met Cupido wil ick spanceren gaen, Mijn liefken soeckt een ander partije Om t'groote goet, soo ist haer al ghedaen. O hart neemt moet wilt v vercloecken Al pleecht ghy eens int hart te staen Wy willen elders een ander soecken Soo schoone wassender als daer vergaen. V woorden licht, soet van vrouwen, Die met alle winden waeyt, Ick en cost v dat niet toe betrouwen, V liefde was in mijn hart ghesaeyt. Gedenct schoon liefken dat ic v verhaelde Dat vrouwen sinnen, soo snellijck draeyt, Met schoone woorden ghy my betaelde Ten soude niet zijn, of ick waer gepaeyt. Heb ick misseyt buyten mijn weten, Daer ick v Lieveken mede heb verstoort En wilt my daerom niet vergeten Het waer my leet lief geeft my confoort. Soo mach ick te recht wel spreken Dat v liefde moet seer wanckelbaer zijn Zo slecht misdaen en wort versteken Dies mijn hart leyt in grooter pijn. Had ick gheweten wat v harteken lusten, Ick hadt gecregen waert in mijnder macht Ick stel my selver in grooter onrusten Voor dese loon en hadde ick niet ghewacht. In wat ongheluck ben ick geboren, Die ick bemin dat sy my haet, Ick gunne haer deucht maer t'is al verloren Want buyten reden wort ick versmaet. Princesse vailliant doet na mijn rade, Zo doet v lieveken die na v haeckt Besiet ghy selve niet als de quade, Hoe in liefden zijn harteken blaeckt. 