 VEerblijt nv alle ionck ende oudt Wilt danckbaer wesen Want die oude wet als winter koudt Is nv verdreuen Al door den Mey vol ruecken soet Die ons belooft was door den Propheten Uan den vader bouen En tlant veruult met zijnder duecht Ende oock verhuecht dus wilt hem louen Wy laghen al in duysternisse fel Door Adams bestieren Maer den Mey met synen ruecken wel Brocht ons wt sdoots duwieren Sonde duyuel ende doot Heeft Christus verwonnen als Mey aent cruyce bloot Uoor zijn wtuercoren Op dat wy menschen in dit dal En souden al, niet zijn verloren. Den lustelicken Mey Christus playsant Wilt elck versinnen Die wt liefden heeft vayliant Ghebloeyt wt minnen Aent hout des cruys bloot ende naeckt Heeft hy ghehanghen bloedich mismaeckt Met synen wonden En afghewasschen suyuer en klaer Met zijn bloet dierbaer, ons onreyn sonden. Wt desen Mey veel vruchten groeyt Seer edel en diere Ende wt hem soet water vloeyt Coemt al tot dees reuiere Wie daer af drinckt met gheloof oprecht Uan dien sal bloeyen als schriftuer secht Leuende water reene Hy sal verblijden den eewighen tijt Ende zijn beurijt van alle gheweene. Dus blijft ghy verkoren dierkens reyn Aen desen Mey ghenadich En vreest gheen wilde dieren vileyn Wt den wilden bosch moordadich Al komen sy stout en wiltse niet ontsien Christus den Mey die sal ons wel beurijen Wilt hem aenkleuen Die kroone van glorie fijn Sal v zijn, int eewich leuen. Prince desen mey int herte prent Die neder quam ghesoncken Wt zijn glorie als mey present En wt liefden ons gheschoncken Sijn bitter passie bloet ende sweet Die hy ootmoedich als een lammeken leet Wilt desen dranck nv drincken Met een heylich gheloof ghy sult met virtuyt Als Christus bruyt, glorieus blincken. 