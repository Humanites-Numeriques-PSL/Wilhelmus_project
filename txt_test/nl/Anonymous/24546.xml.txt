 Nyemant en sal vanden anderen quaet clappen hi en heeft hem seluen wal besien wat hier voermaels is gevallen ende wat hier namaels mach geschien niet mer van dus niet meer van soe sage ic heer Jhesus soe waer ick vroe In allen straten daer woenen nyders dat machmen wal vermoeden daer om en wil ick heer Jhesus niet laten al solden sy alle verwoeden niet meer van dus niet meer van soe sage ic heer Jhesus soe waer ick vroe Wat mach hem scaden dat wy leuen dien wy niet en costen sy holden oren mont ende swygen al stylle ende laten ons mit rusten niet meer van dus niet meer van soe sage ic heer Jhesus soe waer ick vroe Soe gaen sy in hoer haefken lesen soe comen sy inden mynen wolden sy den hoeren te gronde wt lesen sy solden daer genoech in vynden niet meer van dus niet meer van soe sage ic heer Jhesus soe waer ic vroe Och als die wynt weyet doer den oesten ende doet die loeuer wagen sy en syn niet al van gueden leuen die lange cleder dragen niet meer van dus niet meer van soe sage ic heer Jhesus soe waer ic vroe 