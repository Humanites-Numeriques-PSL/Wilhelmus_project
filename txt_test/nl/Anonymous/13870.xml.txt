 WEl Nymphjes van ons Sparens-stadt, Houdt de Deught voor de waertste schat, Houdt de Deught steedts in u gemoedt Begraven, voor het waerdtste goedt Want die de Deught lieft en bemint, Die is van yder een ghesint, Die is by yder een ghesien, Yder komt hem zijn gunste bien. Dus wilt de Deught toch niet af gaen, Maer die, ô Ieught, steedts houden aen; Laet Deught zijn in u omme-gangh, In al u doen, u leefdaegh langh. Laet deughdigh wesen u ghelaet, Laet deughdigh wesen uwe praet, Laet deughdigh wesen u ghezanck, Laet deughdigh wesen uwen ganck. O Ieught, laet de Deught zijn geprent Al in u hart, tot ‘s levens endt: Ick rae u dit, ô jonghe Ieught, Tot u selfs Heyl, Bemint de Deught. 