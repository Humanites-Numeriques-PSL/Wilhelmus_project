 HOe soudick swijghen siet Van den Bruygom te singhen Een nieuwe vruechden Liet Mijn gheest dunckt my ontspringhen Wanneer ick peys Om zijne liefde groot Het woort wert vleys En sterf den doot. Door Adams sonde quaet Laghen wy in Godts toren Maer Godt ons toeuerlaet Sandt zijn soon wtuercoren Ons Middelaer Ja Broeder ende Vaer Voorspraeck eenpaer En Herders claer. Hy daeld wt svaders throon De Heere groot van machten Hy quam een Bruyt ydoon Roepen wt veel gheslachten Hy trock haer an Reyn witte zijde ient Hy wort haer man Seer pertinent. Christus die seyt voorwaer Ick en ben niet ghecommen Om dat ick den sondaer Sou straffen en verdommen Bekeert hy hem So sal hy salich zijn Volcht hy de stem Der woorden mijn. Verloren schaepkens dom Die sal ick weder soecken En brenghen wederom Wt al des werelts hoecken In mijnen stal By mije schaepkens al Daer ick tghetal Selfs weyden sal. Tvlas, noch tghecroockte riet Wil ick blusschen noch breken Of oock den armen niet Verlaten noch versteken Sieck en ghewont Wil ick maken ghesont Met haer terstont Maken verbont De blinde sullen sien De kruepel sullen treden En oock de stomme lien Spreken van mijnder vreden De dooue swaer Mijn woorden hooren claer Van dooder schaer Leuen, neemt waer Ick sal verlossen vuyt Die daer ligghen gheuanghen Iae houde voor mijn Bruyt En wijsen mijne ganghen Met mijnder hant Leyden, noyt so playsant In svaders lant Seer triumphant Ick predick allegaer Die arme zijn van gheeste Een gulden vrye Jaer Sabboth en Loouerfeeste Int openbaer tEuangelij eerbaer Voor ver en naer Een blijde maer. Nu coemt alle tot my Die zijn belast, beladen Ick sal v maken vry Door mijn rijcke ghenaden Mijn iock is soet Mijn last is cleyn ghewicht Doet rechte boet Wandelt int licht. Ick ben het Hemels broot Ghedaelt om v te gheuen Van wt mijns Vaders schoot Wie daer af eet sal leuen Ghelooft in my Dat ick van bouen sy Niet van beneen vry Ghelijck als ghy. Een leuende Fonteyn Ben ick tot deser vre De wech, de waerheyt reyn Een voorspraeck, licht en duere Een Fondament Een hoecksteen excellent Dauids wortel ient Tbegin end ent. Weest heylich (seyt de Heer) Als ick, dits dinformaci En blijft in mijnder leer So sult ghy door mijn graci Verwinnen bloot Hel, sonde, Duyuel, doot Vianden snoot Cleyn ende groot. Broeders en Susters fijn Laet ons veriubileren Tsal noch een weynich zijn Dat sy ons tribuleren Volstandich blijft Als rancken inghelijft Gods Gheest beclijft Waer hy v drijft. Lof Godt ons Prince reyn Lof moeten wy v gheuen Lof onsen Capiteyn Lof Hopman, hooch verheuen Lof Heer bequaem Lof sy dijn grooten naem Lof na tbetaem Vader eersaem. 