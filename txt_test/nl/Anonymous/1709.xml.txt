 MIin here van mallegem die quam gereden Buyten brugge daer staet een lindeken breyt Daer vant hi een herderken was cleyne Hi moeste vertollen al wast hem leyt Och herderken ic soude v gaerne vraghen. mocht ic onbegrepen van v wesen Waen coemt v die lustelijcken horen Desghelijcx en hebbe ic niet ghesien O Here Mallegem rijdt wech uwer straten Want daer leyt v so luttel an Stake ick op mijnen horen mijn lammerkens souden werden gram Dat herderken dede dat hem die heren baden Hi sette den horen aen sinen mont Die lammerkens quamen daer wt gesprongen Ghelijc die hase loopt voor den hont Och heere van Mallegem zijt willecom. Willecoom so moet ghi zijn Ons gelach moet ghi betalen Wi drincken so gaerne den coelen wijn Mijn heere van Mallegem ginc in zijn buydel Hi langde daer die penninghen waren root. Hout daer lieue ghesellen dats v gelach te baten Want v geselschap is mi te groot Si namen alle zijn ridders ghesmeyt Ende alle zijn sware goet Si lieten hem weder te Mallegem rijden dat deden si om zijn edel bloet Och wie wil hooren van lammerkens Wi sullen den sanck verkeeren moeten Vercken hebben so wilden swijnen Si hebben handen ende si gaen op voeten | Die menige souse al te noode ghemoeten Haer borstelkens dat zijn yseren In haghen in bosschen si wroeten Al onder groene rijseren Dan brenctmense daer ter mert gedreuen. Seer verstoort ende so schou Gheen vleyschouwer en wilse coopen Om dat haer borstelkens zijn rou Dan gaetmense daer besiden drijuen Besiden aen haer ghesellekens dans Twaer mi leedt dat icker af songhe Want voorwaer si zijn ongans 