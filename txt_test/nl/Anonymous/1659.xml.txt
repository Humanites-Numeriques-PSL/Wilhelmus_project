 HEt was een rijck boermans sone Ende hi voer spelen opter straten daer vant hi so huebschen maechdeken Hi badt haer om eens bi te slapen Hi badt haer om een slapen bi Te rusten op haer sponde Ic en sal van al die lieue langhe nacht Mijn handeken bi v niet steken onder Bidt ghi mi om een slapen bi Dat gheeft mi ia groot wonder Nv doet wt v hosen ende v schoen Ende coemt hier bi mi onder Doen hi bi dat meysken onder quam. die ruyter viel in vake Al had die nacht een iaer lanck gheweest Hi hadde hem altemael doorslapen Tsnachts ontrent der middernacht Dat meysken keerde haer omme dat dede si al om haer soete lief Oft hi daer af yet hadde ontspronghen Tsmorghens vroech doent was schoondach Dat meysken lach in waken Wel op seyt si wel lieue kinckelboer Hier is te lanck gheslapen Tsmorgens vroech alst was schoon dach | Die boer woude thuyswaert ganghen Dat meysken maecte hem eenen haueren bry In eene verroeste panne Tsmorgens vroech alst was schoon dach Ende hi thuys quam gheganghen Nv segt mi segt mi lieue sone mijn En hoe is v den strijt verganghen Och moeder seyt hi moeder mijn This mi so leyde verganghen Dat meysken maecte mi eenen haueren bry In een verroeste panne Sone seyde si sone mijn. Dat is v alte groote schande. Ghi moecht wel alle dese somer lanck Gaen wachten alle die gansen vanden lande Och moeder sprac hi moeder mijn dat waer mi alte grooten schande Ic hadde veel lieuer dat hubsche meisken fijn Dan alle die gansen vanden lande 