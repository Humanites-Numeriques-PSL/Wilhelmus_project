 LAet ons met lof-sanghen Verheffen ons ghemoet, En inwendich aenhanghen, Godts lieve Moeder soet, Zy is een Maghet vroet, En in al ons misval, Naest Godt helpt s'ons met spoet, In dit traen-vloedich dal. Ghelijck de door in't wilde Die Moyses sagh in't vier, Den brandt hem niet en schilde, Maer bleef groen ende fier, Soo bleef die Maeght al-hier, En wert Moeder bedacht, Deur't Goddelijck bestier, Buyten natueren kracht. O suyver Maeght en Vrouwe O weerde Davidts ranck! O Roos, o schoon Kerssouwe! O Hemelschen inganck! O hoop in ons verlanck! O Morghen sterre claer! Neemt in danck onsen sanck, Bidt voor ons allegaer. 