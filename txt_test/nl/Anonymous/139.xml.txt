 Het wayt een windeken coel wten oosten Hoe lustelick staet dat groene wout Die vogelkens singen wie sal my troosten Vrouwen ghepeyns is menichfout. Ic wil my seluen eens gaen vermeyen Al daer die liefste te wonen plach Ende dencken om den tijt voorleden Godt gheue die liefste goeden dach Ic was een Clercxken ic lach ter scholen Den rechten wech heb ick ghemist Schoon ionghe vrouwen doen mi dolen Weder te keren dunct my best Dit heffe ic op dit wil ick vaten Al om een die alderliefste mijn Drinckt ic mi droncken, drinct ghy bi maten Dat v misquaem dat waer my leet. Nocht weet ic een liefken wtuercoren Daer waer ick also gheerne by Wat ickse beminne tis al verloren Crancken troost so gheeft zy my. Al op den hoeck van deser straten Daer woont so properen meysken fijn Daer sal ick noch een nacht by slapen, Oft kraeyen sal gheen voghel zijn. Rijck God mach ic den dach noch leuen Dat zy my minde ende ick haer niet So soude mijn herteken in vruechden leuen, Dat nv leyt in swaer verdriet. Nv is dit lot op my ghevallen Daer ic een kanse af wachten moet Ay lacen ic en hebbe ghenen troost met allen Niet dan altijt druck ende teghenspoet. 