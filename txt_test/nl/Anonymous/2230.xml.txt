 Sal ick den tijt vvel sien? ach sullen d'uren comen, Dat ick mijn Lief betraght, noch eens aenschouwen sal, Ey dagen loopt toch voort! vliet vvech als vvaterstroomen, Keert snellijc u compas! maect veerdich uvven val. Aurora slaept niet lang! toont, sadelt Phebi paerden End' spants' aen sijn gevviel, noch voor den dageraet Verschalct hem daer hy slaept, dat hy stijg/ op der aerden, Och Thetijs laet hem gaen, sijn langen somer graet. Noch tvvelfmael cromt met haest, Calisto dijnen vvaghen, Omslinghert uvven Creyts: oock tvvelfmael dvvijnlijck daelt, Onder den Horizont, Bootes sonder traghen, Niet langher Conincx-ster, Cassiopea draelt: Ghy naght-lanterne Maen! laet geen slaep-cruyt meer dalen, VVt Morphei gesluym, maer soect en cabelt eer, Loopt ras, op dat ghy mooght de Son eens achterhalen, End' comen in sijn steed, verandert uvven keer? Mars jaegt Saturnum op, de Gemini goey sterren Sullen het luy gesleyp, Scorpij dringen voort, Medusa sal van selfs, in hem dic hayr vervverren, VVant sy voor Perseus vlucht, naer t'cout end' doncker Noort. Ick sien de Swane ras, breet door den Melcwech roeyen, Op dat sy schoon Planeet, van Venus vvagen trect Den Arent sal sich ooc naer mijnen vvil vvel spoeyen T'ontgaen den vvinner-pijl, die Hercles naer hem strect. Tvvelf dagen moet mijn hert, noch met een nevel duycken, Tot dat het helder ooch mijns Liefs daer inne schijnt, VVant sonder haer can ick geen claericheyt ghebruycken, Ia ben verduystert selfs in't vyer dat mijn hert pijnt. Ach! vvaerom hebb' ic toch, so seer in my ontfangen Haer gratien, haer jeugt, end' haer vervvinnend al, Mijn hert verlangt te seer, jae t'smoort in zijn verlanghen, End' maect my elcken dach, een heel jarich getal. T'sa morgen gaen ick scheep, Heer Eole vvilt vullen De seylen met den vvint, voor vvien t'schip vluchten mach, Laet los u buyich heyr, Zuyt ende VVest die sullen Vercorten mijne smert, vercorten vvech end' dach. Neptunus Venus vrient, die sal zijn stroom getijden Den vvint doen jagen naer, om t'samen t'eener hant Het aertrijc (d'vvelc hun niet in zijn gebiet vvil lijden Te vvreken van dit leet) end' te bestormen t'lant. Doch breydelt dus u toom, end' dvvingt aldus de VVinden, Dat ick als d'argen-Grieck, schipbreuck niet lijden moght, Laet icse ditmael toch, noch eens met aensien vinden End' quelt my als ick vveer, vlot u baren voght. Comt aengenamen dach, tervvijl sal ick my lijen, Met het ghedencken diep, van hare beeltenis, Het vvelc ic met my nam, doen ic van haer ginc rijen En liet haer vveer mijn hert t'vvelc haer een tempel is. 