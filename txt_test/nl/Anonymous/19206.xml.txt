 BRoeders broeders wilt vrolijck zijn Die Hoer van Babilonijen Sy schiet nv huer fenijn Met hueren seuen tronijen Gods woort dat doet hem pijn Dus zijt verblijt//in deser tijt En wilt Gods woordt ontfaen Al roupse van Antemonium Gods woordt sal eewich staen. Aaron Aaron hoe ist aldus besmet Dat Calf is weder verheuen Ende in Godts stede gheset Sy worden hier verdreuen Diet gheeren hadden belet Maer doet noch wel//en aenbiet gheen vel Dat vant Calf is ghedaen Soe en sal tgout aen v niet cleuen Gods woort sal eewich staen. Babel Babel aenbidt ghy noch den draeck Blint met sienden ooghen Het is wel een groote saeck Het is te grof gheloghen Dat volck crijcht nv den smaeck Den draeck die borst//voor Daniels cost Gods woort is nv te plaen Al moet uwen buyck ontberen Gods woort sal eewich staen. Belus Belus die ghenoemt is Bel Hoe suldy al verslinden Dees woluen alsoo fel Daniel die sal v binden Ende thoonen v ghestel Onder dien outaer//daer vindijt alsoo claer Hoe ghy ons hebt verraen Dat asschen teecken suldy vinden daer Gods woort sal eewich staen. Balaam Balaam segt my nv ghy Propheet Wilt ons nv prophenteren Daer ghy niet af en weet Hoe wilde ghy Iacop deeren Daer Balack tseghen bleet Den Esel die sprect//want hy ons beghect Wacht v den Enghel die sal slaen Al hebdy ons dus bedroghen Gods woort sal eewich staen. Dagon Dagon der philistijnen God Wildy ons langher eten En houden tvolck in spot U crijtende Profeten Die maken tvolck al sot Sy spouwen vier//siet op haer manier Hoe si met handen slaen Al hebdy ons dus bedroghen Gods woort sal eewich staen. Pharo Pharo die zee heeft v gheschent Alle die Gods woort bespotten Die comen v nv ontrent Ghy zijt wel groote sotten Met sienden ooghen blent Ghy doet verdriet//Gods volck aensiet Met villen en met braen Inde zee suldy verrotten Gods woort sal eewich staen. Ghy Princen en Princesse die ombesweken Thoent nv uwen hooghen moet God die Heere salt op v wreken Dat ghy stort het onnossel bloet Laet traenkens van berouwe leken Der onnosselen doot//acht Christus also groot Daer hy voor heuet voldaen Hoe suldy dit versteken Gods woort sal eewich staen. 