 Deur liefden wil ick openbaren, Mijn druck mijn teghenspoet Met een die plach te verghaeren, Die hout my nu onder de voet. In hoocheyt is zy gheresen Van herten seer obstinaet, Zy plach so ghaerne by my te wesen Te ghaen met my al achter de straet. In mijn huys comt zy my besoecken, Ende sprack ick come v te ghemoet Met liefden ghae ick versoecken Maer het eynde was beter dan roet. Haer vrienden wilde zy ghaen vraghen Dat was altijt haer woort Ick en soude my niet versaghen, Om met haer in liefden gaen voort. Veel vryheyt dat zy my toonde Recht of haer goet my ware ghemeyn, Haer buydel met ghelt zy my bode, En bewees my haer liefde niet cleyn. Maer doen daer een rijcker quam ghenaken Nam zy van my een keer Staende met my niet meer ter spraken, Want daer zijn met my veel meer. Het doen gheen vrijsters van eren Die doen alsulcke daet Die lange met vrijers converseren, Ende int eynde ghaen draghen haet. Ghy Princen wilt v wachten Voor een fenijnich stekende Serpent Sprekende woorden van crachte Daer haer herte niet en is ontrent. 