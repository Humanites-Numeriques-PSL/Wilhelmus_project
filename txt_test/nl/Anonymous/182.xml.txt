 O Venus die Goddinne Wat hebt ghy in v zinnen, Om een die ick beminne Niet can ghewinnen. Cupido God reale Troost mijn met uwe Minnestrale So moghen wy altemale, Bevrijdt van quale. Ghy hebt mijn Joncharteken bevangen Na v staet alle mijn verlanghen Dus zing ick een droeuighe sanghe, Betraent van wanghe Troost mijn schoon Lieueken van rouwe Op v staet alle mijn betrouwen, Ghy zijt die fleur der Vrouwen Schoon int aenschouwen. Verhoort schoon Lief mijn bitter karmen Wilt mijn genadich Lief ontfermen In v sne-witser armen, Wilt mijn verwarmen. Laet ons te samen domineren In een Prieelken triumpheren, Daer die Vogelkens iubileren, Sonder cesceren. Laet ons te samen gaen verblijden In alle Amoreusheyt strijden Spijt haer die dat benijen, Ons melodijen. Princesse Lieueken verheuen Wilt mijn v Trouweken toch gheuen, So moghen wy sonder sneuen, In vreuchde leuen. 