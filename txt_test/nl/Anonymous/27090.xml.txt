 Hoort allegaer, int openbaer, Hoe datmen claer, sach comen daer Jnt vierentseuentichste Jaer, Duck Dalfuens groot Armeyen Met Trompetten en Scharmeyen Seer Corageus voorwaer. Seer triumphant, voeren sy vant lant, Van Berghen want, met een cloec verstant Elc schip seer vroom gemant Met Spaengiaerts en Walen, Meenden sy prijs te halen, Maer deus aes viel op de hant. Als sy nu reen, groot ende cleen Quamen by een, om haer te verbreen Voor Rommerswael hielden sy gemeen By haren eedt gesworen Den Admirael most vooren, Hem moste beswijcken gheen. Capiteyn Juliaen, de Romero saen Deed een vermaen, willet wel verstaen Lieue Crijsluy wilt ontfaen Den wijn die ick v hier schincken Daer by sult ghy ghedincken, Dat ghy Ketters sult verslaen. Al in ootmoet, valt my te voet Als Christen bloet, v gebedt nu doet Voor dit Heylich Cruyce soet Van onser lieuer Vrouwen Dit Beelt dit wilt aenschouwen Die neem ons in haer behoet. Met dit gebedt, naer haer opset Meenden sy net, sonder belet, Te comen deurt perket, Maer t'was al qualick ghebeden, Sy mosten leeren smeeden Op Sinte steuens wet. Houeerdich stout, riepen sy bout, Draghende hout, de Geus die schout Ons ghewelt seer menichfout Vene vous Canaeille, Lutranen ende rappaille, Tis den dach die v berout. Als Leeuwen vrij, die Geusen bly, Quamen haer by, clampen onder de Ly, Papou waer sijde ghy, Seer vreeslick sachmen schieten, De Spangiaerts haer schepen verlieten, Schampado speelden sy. Een vrijmoedich accoort, de Geusen voort Quamen aen boort, den Admirael verstoort Groot gheschrey was daer gehoort, Papou t'moet v verdrieten, Tonnoosel bloet te vergieten, Dat binnen Haerlem is versmoort. Een vliesse Boot, seer vreeslijck schoot, So dat elck vloet, zijn ghewelt seer groot, Jan van Spaengien viel seer bloot, Men hoorde roepen en kermen, Misericorde wilt ons ontfermen Maer de loose was slaet doot. Sonder verdrach, gelijck voor den slach Op een vrijdach, twelckmen heughen mach Al die dit spel aensach, Veel Edel Cruysheeren, Mosten daer steruen leeren, Met gheschrey en groot geclach. Dees tijding mal, met blijd geschal, Quam ouer al, met groot geral Te Berghen op den wal, Ons schepen niet en wijcken Sy doen de Geusen strijcken, Tot ses al int ghetal. Mijn Heerom verblijt, met groot iolijt Bootschapte dijt, sonder respijt Den Gouuerneur verblijt, Hy is op zijn Peert ghetreden, Al na zijn volck ghereden, Maer seer cort was daer zijn tijt. Al hy daer quam, vier ende vlam Gheschut vernam, zijn volck dat clam, Ouer den dijck crepel en Lam, Elendich quamense hem teghen, Sijn ghesellen seer versleghen En riepen met luyder stem. O Grand Seigneur, le Gouuerneur, Adieu bonneur, hier gaen wy deur, Verloren ist parteur, Men sach hem wederom rijden, Van lachen wel vermijden, Ghestelt was hy te leur. Mijn Heeroom voorseyt, siende dit leyt, Sijn vrolickheyt, is in druck verspreyt, Ouer de gantsche stadt verbreyt, Mijn Heeroom onuerduldich, Met tranen menichfuldich Heeft de Spaeniaerts doot beschreyt. Als de Philisteen, voor Jsrael deen, Haer hoochmoedighe seen, daelden beneen Alsoot hier claerlick scheen Met claghen ende suchten Seer dapperlick sachmense vluchten Die Spaengiaerts voeren heen. Als Pharo versaecht, int Roo Meyr geplaecht, So ist hier gheslaecht, twordt v bedaecht, Al die dit spel behaecht, So zijn oock dees Papisten, Dees wreede Antechristen, Jn haer selfs strick geiaecht. Oorlof Admirael, Officieren ryael, Capeteynen verbael,, Boosluyden altemael, Soldaten int generael, Wilt Godt de eere gheuen Van dat hier is bedreuen, Als Dauid doet vermaen. 