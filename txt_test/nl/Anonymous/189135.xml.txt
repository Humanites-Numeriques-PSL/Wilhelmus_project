 O God Almachtich Vader ghepresen Wilt my bystaen in desen noot Dat ick hier na u kint mach wesen Verlost my van de tweede doot, Sterckt my o God tot aller nae. Dat bid' ick u uyt liefden soet, Bewaert my Heer in u woort puere, Al soudt my costen vleesch en bloet. Vleesch en bloet moetmen hier versaken, T'cruys opnemen van herten goet, End nieuwers op gheen onschult maken, Maer volghen Christus vol ootmoet, Want wie ghenoot sijn onschult dede, Mochten t'avontmael smaken niet. Hierom lieve vriendekens mede Laet ons gheen onschult maken yet. Maer maken ons met hert en sinnen Bereyt met t'rechte Bruylofs cleet, Dat wy so ten avontmael binnen, Comen en recht wel zijn bereet, Want de Heere sal in persoone, Syn knechten comen oversien, Die haer bereyt hebben ten loone d'ander sal hy van hen doen vlien Daer weenen end knersen der tanden Wert, dus siet toe wie dat ghy zijt, Des Heeren dach is haest voorhanden, En hy sal comen seer subijt, Dus wilt vyerich bidden en waken, Op dat hy u dan niet en vint, [..]en van die hier haer onschult maken, Want ghy soudt niet wesen sijn kint. Hier om laet ons nu alte samen, Leven na des Heeren ghebodt, Op dat wy moghen naer betamen, Van hem vercrijghen t'beste lot, Als hy nu wederom sal keeren, Om rekenen en looven recht, Dat wy niet comen in verseeren Met den schalcken en traghen knecht, Dus vriendekens wilt u bereyden, Met lampen, oly, ende licht, V met gherechticheyt becleyden, Aflegghen al wat niet en sticht, Den bruydegom sy ons beminden, Sal binnen leyden tot sijn bruyt Alleen die hy bereyt sal vinden, D'ander eylaes blijven daer uyt. Daerom verlaet de sond' onreyne, Als dronckenschap en hoerery, En oock nijdicheyt int ghemeyne, En alle groote hooverdy Want al die daer in zijn bevonden, En worden niet van Gods ghetal, Hierom menschen laet of van sonden, Of ghy comt in groot ongheval. Oock alle leughenaers vol blame, Met de toovenaers in conroot, Worden gheworpen onbequame Hier namaels in de tweede doot, Ten zy dat sy van herten bekeeren En verlaten haer sonden boos, En wandelen na t'woort des Heeren, God salse verlaten altoos. Maer de ootmoedighe verheven, Die worden hier naer al verblijt, Die haer niet meer tot boosheyt gheven, Die sullen al na desen tijt, Verblijden by Christum den Heere, Als hy hem openbaren sal, Dan worden sy verheven seere, En sullen zijn van Gods ghetal, Die oock rechte liefde bewijsen, Int gheloove dat God behaecht, Sullen ter salicheyt verrijsen, Ons vriendekens van herten draecht De liefde, wilt u neerstich haesten, Tot God met alle u ghemoet, En als u selven uwen naesten, Hebt altijts lief wat men u doet. Neemt in dancke mijn simpel dichten, Dat bid' ick u uyt liefden reyn, Tis om mijnen naesten te stichten, Op datsy souden alghemeyn, Verlaten haer sondich hantieren, En leven na des Heeren woort. Schuwende alle quade manieren, Volghen hem nu van herten voort. Oorlof hier mede wil eynden, Mijn slecht ghedicht en cleyn vermaen, Wilt my doch groeten de bekenden, Ghedenckt my die hier sit ghevaen In al uwe ghebeden vyerich, Want wy vinden gheschreven staen, Dats' veel vermoghen goedertierich, Alsse met ernste zijn ghedaen. 