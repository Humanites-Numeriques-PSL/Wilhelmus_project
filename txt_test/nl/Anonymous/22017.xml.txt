 Heer Godt, hoe gaet het altijts toe, Princen, en Coninghen, ick en weet hoe, Dat allen tvolck soo is vergrimt: Die zijn altsamen eens ghesint, Om te wederstaen uwe handt, En Christum, dien ghy hebt ghesandt, Om de gheele werelt te helpen. Onghestraft willen sy alle zijn, En leuen nae haeren sinne: Worpen van hun, uwen raet fijn, En wat ghy leert daer inne, Nae hun herten fantasi, sy gaen, Een yeglijck op zijn eyghne baen, Sij en laten hun niet weeren. Maer ghy die syt in Shemels raet, O Godt sultse belachen, Bespotten heuren besten Raet, En hun aenslach verachten: Ghy sultse met gramschap spreeken aen, En straffen, wat sy hebben ghedaen, Ghy sultse met gramschap verschricken. Hy sprack tot hem, ghy zijt mijn Soon, Heden heb ick u gheboren: Oock vanden doot, opgheweckt schoon, En om u wtuercoren. Voor Erfghenaemen en kindren mijn, Die gheloouen, aenden Naeme dijn, Op datse al doer u leuen. Die Heyden wil ick schencken u, Mijn Sone tot een erfgoet, Dat ghy in hun, met u woordt nu, Hun lusten des vleeschs verderuen doet: Een nieu volck, sult ghy leyden aen, Dat mijnen Naeme prijsen can, ouer tgheheel aerdtrijcke. Daerom ghy Coninghen aenmerckt nu, En wilt u laten leeren: Oock aenhooren, desen Coninck nu, En zijn woordt houden in eeren: Op dat ghy leert Godt vreesen wel, Hem betrouwen, en niemandt el, Dat heet recht: Godt wel dienen. Aenneemt de straf, ghewillichlijck, Op dat niet vergramt de Heere, hebt hem voor ooghen ghestadelijck, Ende leeft nae zijne leere: Als zijn gramschap, ghlijck tvier opgaet, Salich is hy die dan bestaet, Dat zijn die hem betrouwen. Eer sy den Vader en den Soon, En oock den Heylighen Gheeste, Die in dbeghin was en nu schoon, Ons zijn ghenade leeste: Dat wy wandlen in syne straet, Dat ons de sund, die Siel niet schaet, Wie dat begheert spreeck, Amen. 