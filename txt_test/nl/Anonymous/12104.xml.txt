 Ghelijck den Hert naer’t water snaeckt Der suyuer klaer fonteyne: Aldus mijn siele dorst en haeckt Naer Iesus minne reyne. Het deruen van v klaer aenschijn (O Iesu) doet my smerte: O wesen schoon! o trooster mijn Daelt neder in mijn herte. In allen noot wilt my bystaen, In druck wilt my troost wesen, In d’armen dijns ghenaed’ ontfaen, O Iesu hooch ghepresen. O Iesu alder-liefste lief, In als wilt my gheleyden: Bevrijt my vanden helschen dief, Als ick van hier sal scheyden. O Iesu door v minne soet Wilt my doch gracy’ gheuen Om te be-eruen ‘shemels goet Naer dit allendich leven. Op dat ick inder eeuwicheyt Met v Heer’ mach verblijden: En loven uwe Maiesteyt, Nu en tot allen tijden. 