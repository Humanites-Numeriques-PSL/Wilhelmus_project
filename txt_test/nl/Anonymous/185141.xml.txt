 Eenich, stil, en af ghescheyden Hier van al, s’Menschen herte wel bereyden, Voor Godt sal, Maer aenhanck // van verganck In ‘t gene dat hier is, Maeckt duysternis. Een gelaten hert ootmoedich, Hout hem stil, En het voeght hem altijt spoedigh, Na Gods wil, Hoe het gaet // goet of quaet, Wat Godt toelaet, of schickt, Hem niet en schrickt. Want hem is voor al wel condich, Datter geen, Dingen en zijn quaet oft sondich, Dan alleen, ’t Goddeloos // wesen boos, Waer van des menschen gront, Diep is ghewont. Creatuerelick beweghen, Dus oft so, Daer en is hem aengelegen, Niet een stroo, Of ‘t ghedacht // schreyt of lacht, Van ‘t gene dat het siet, ‘t En raeckt hem niet. Isser dan geen pijn noch smerte, Noch ghevaer, In sulcken gelaten herte? Iae ‘t voorwaer, Smerte groot // totter doot, ‘t Welck niemant en versint, Dan die ‘t bevint. Mochtet hier hem selfs verteeren, Om den mensch, Tot de ware deucht te keren, Na Godts wensch, Hem geen pijn // soudet zijn, Vyt liefde die het heeft, Tot al wat leeft. Dat is hem het grootste lyden, Alst niet can, Van de slavernye bevryden Alle-man, Dat het moet // ’t hooghste goet, By hem behouden heel, Sonder uytdeel. 