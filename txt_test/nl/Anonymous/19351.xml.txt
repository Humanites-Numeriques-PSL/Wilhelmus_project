 O Godt vader inden Hemelrijck Godt soen, godt heylige gheest ghelijc Ghy heylighe driuuldicheyt Een eenich Godt in eewicheyt Op v toesegghinghe soo bidde ick Wilt ons verhooren ghenadelijck. Och lieue Heer Godt spaert ons schoon Wilt ons na onse verdienst niet loonen Ontfermt v ons duer v ghenade Lijf eer en goet behouwet van schade Weest ons ghenadich en helpt ons Heer En verlaet ons nv noch nemmermeer. Bewaert ons van des duyuels list Uan zijn bedroch en van allen twist Keert van ons zijn vierich huysghesin Helpt dat hy ons niet en verwin Och lief Heer Godt en verlaet ons niet Als ons die boose gheest aensiet. Behuet ons Godt tot allen stonden Uan dwalende seckten schande en sonden Uan crijch, vyantschap, haet en nijt Uan water vier en van dieren tijt Uan die Pestelency ende crancheyt groot Uan onweer, ende van den eewyghen doot. Behoet ons Heer tot alder tijt Maeckt ons al onse sonden quijt Och lieue Heer en verlaet ons niet Als wy comen voort tleste ghericht En van dees eewyghen doots veruaert Och help Heer Godt ons dan bewaert. Wy arme sondaers bidden meer Helpt ons Ihesus Christus lieue Heer Helpt ons duer v heylighe ghebot Duer v verrijsenisse en hemeluaert Duer uwen strijt en dierbaer bloet U heylich cruys en v bitter doot. U heylighe cristelijcke kercke o Heer Bewaert die in v woort met oprechte leer En in een heylich leuen die dienaers dijn En die Christum soecken en belijden reijn Duer twoort en gheest gheeft ons die cracht Want het staet al in uwer macht. In v lant seynt doch ghetrouwe arbeyders seere Die alle valsche seckten en ketterijen af keeren Ende allen ergernissen verweeren Alle die noch dwalen Heer brenckt te recht Ende leydtse duer v woort inder waerheyt wech Op dat si kennen dwoort als een getrouwe knecht Keert o Heer duer v machtighe handt Al die v woort noch doen wederstant Uan des grouwelijcke Turers ende wolfs geslacht Och Christus v vrome christenen wacht Alle valsche leeraers keert en worpt in deeuwich vuer Maer zijt ons een sterck Casteel en muer. Beschermpt o Heer ons lijf en goet Uerlost ons van oploop crijch en bloet Den Keyser ende die Cueninghen die Uorsten ende Heeren Gheeft huer v ghenade dat si huer volc te recht regeren Gheeft Heer dat si mueghen houden vrede altijt En bewaertse van tweedracht en strijt Gheeft Heer ons Keyser een goet gheluck Helpt dat hy v woort niet en verdruck Beschermt Heer alle ons Lantsheeren Met uwen heylighen geest so wiltse doch leeren Onser stadt raet en gantsche ghemeynt Die laet v o Heere beuolen zijn. Allen v Christen helpt wt allen varen Wilt die met uwen gheest bewaren Sterckt en behout die herten daer Die noch zijn in ancxsten swaer Die naesten neempt in uwer handt Die weeuwen troost in huer ellendt. De bevruchte vrouwe ende suyghende al Bewaert doch die kinderkens van ongheual Helpt oock alle die daer zijn cranck Dat huer ghelooft aen v niet en zij wanck Ende maecktse aen huer siel ghesont Ende troostse al inder lester stont. Och lieue Heer gheeft oock ghedult Alle die noch lijden sonder schult En verlostse wt der vyanden handt Huer ellende ende gheuanckenis went Troost die oock inder lester noot Die daer moeten lijden de doot. Oock alle die ons vyandt zijn Uergheeft haer huer misdaet ende sonden Gheeft dat wy huer oock gheerne vergheuen Met alle menschen in vrede leuen Helpt dat alle sondaers huer bekeeren Wt herten gront v ghenade begheeren. O Heere die vruchten op dat lant Die wilt ons gheuen dijn milde handt En wiltse bewaren van haghel en schade Dat wijse te recht gebruycken gheeft die genade Dat si ons lichaem niet en beswaren Noch ons herte van v en keeren. O Iesus Cristus warachtich Godts soen O Iesus Christis der ghenaden troon O Iesus Christus ghy Godts Lam Dat der weerelt sonden droech en wech nam O ghy ghebenedide saet Uerlost ons doch van alle quaet. 