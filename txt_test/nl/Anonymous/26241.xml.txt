 Menschen wilt u bekeeren, Den Armen bystandt doet, En dat van t'Aerdsche goet: Soo sal den Heer der Heeren In uwen tegenspoet, V comen int ghemoet: En verlossen van t'boos ghebroet, Dat hier altijdt vyandich woet. Dan sal Gods seghen stercken, Al u wercken: niet vertraeght Den loon, die elck behaeght Ontfangt vry onversaeght. Weldien, die zal ontfermen Den Armen, breedt end' wijt, Hy werdt van Godt bevrijt, Den Heer sal hem beschermen, Verlossen uyt den strijt, Als comt den quaden tijt: En zijn zaet werdt gebenedijt: De heer scheldt hem zijn zonden quijt. Hy sal u niet vergeten, Maer uyt meten, wel gesint: Als een Moeder haer kint, Werdt ghy van hem bemint. Wilt doch den Armen laven Van desen Aerdtschen schat, Als hy is moed' en mat, Den Heer sal u begaven, Ghy crijgt heel vol u vat Op t'veldt, en in de Stadt: Daerom laet u bewegen wat: Helpt hem die int verneren sat, Soo sal u licht van verre, Als een sterre// claer op gaen, En eeuwig blyven staen, Want ghy doet Gods vermaen. Godt sal door zijn genade Loonen u wercken jent, Want sy zijn hem bekent: Ghy sult oock vroech en spade Vercrijgen sonder ent Troost, tegen t'helsch Serpent, Barmherticheyt blijft u ontrent: Hierom u tot den Armen went, Soo blijven vele Zonden, t'Allen stonden// hier bedeckt, Daerom den Geest verweckt, V hert niet en ontreckt. Oorlof edel Princieren, Hier doch goet-hertich leeft, Door t'Aerdtsche goet niet sneeft: Want Christus goedertieren Sulck haer misdaedt vergeeft, Dies hem vastlick aencleeft: Wie't niet en doet, hier naemaels beeft, Maer wie het doet, voor't aerdtsche heeft Eenen toeganck tot den Vader, Als berader// Christus reyn Is zijn voorspraeck alleyn, Dus volght hem groot en cleyn. 