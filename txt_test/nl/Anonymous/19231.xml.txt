 EEn goet nieu liet al van beghin Dat sal ick gaen verclaren Uan eenen Uader des huysghesin Soo ons Lucas gaet openbaren Twee sonen heeft hy behouden Den outsten diende hem van passe wel Den ioncsten was hem seer rebel Alsoomen mocht beschouwen. Hy sprack Uader zijt des wel vroet Wilt my nv ouer gheuen Al mijn patrimonie goet Uan dat my is ghebleuen Gheeft my dat sonder claghen Het welck die Vader heeft ghedaen Dat hy soude pelgrimagie gaen En hem seluen wijsselijck draghen. Als hy dat gelt hadde ontfaen Wilt dit exempel onthouden Hy heeft dat gelt terstont verdaen Al met die schoone vrouwen Als hy zijn ghelt was quijte Toghen si hem alle zijn cleederen wt En lieten hem loopen als een schauuyt Seer pouer van habijte. Daer na quaem eenen dieren tijt Dat hy met grooter pijnen Moeste gaen eten des seker zijt Wt den back al met die swijnen Hy sprack met weenende ooghen Wil ick weder tot minen Uader gaen Oft hy my wil in ghenade ontfaen Ootmoedicheyt betooghen. Daer nae seer haestelijck met dien Ghinck hy die reyse aenueerden Ende viel neder op zijn knien Ootmoedelijck ter eerden Tot sinen Uader ghepresen Ick hebbe teghen v soo vele misdaen Wilt my als een huerlinck ontfaen Ick en ben niet weert v soon te wesen. Wanneer die Uader dat verstont Ghinck hy zijn soon ontfermen Ende wert verblijt in sinen gront Ende nam hem in beyde zijn armen Die Uader riep als doen ten tijden Mijn soon die lang verloren was Is nv gheuonden op dit pas Wilt v met my verbliden. Langt mijn sone dat beste abijt Mijn vrienden wil ick nooden Haelt sinen broeder met iolijt Dat beste calf sal ick doen dooden Verblijt v als nv ten stonden Mijnen verloren sone die ick hebbe verwacht Dwelck is dat menschelijck gheslacht Dat Christus heeft gheuonden. Den outsten soo hoort mijn vermaen Ghinck tot sinen Uader ghewaghen Uoor mi (ick ben v onderdaen) Hebdy noyt eenen bock gheslaghen Doen sprack die Uader ghepresen Van minen goede en hebdy gheen noot Maer uwen broeder die was doot Die is als nv verresen. Al die met sonden zijn belaen En wilt toch niet wanhopen Maer wilt tot God den Uader gaen Sijn gracie staet altijt open Wilt v misdaet bekermen Ende laet v sonden wesen leet Want God is altoos bereet Om den sondaer te ontfermen. 