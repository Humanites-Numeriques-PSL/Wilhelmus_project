 DAartele Nimph waeromme schuw Soo Vlucht ghy nu Voor my, die u vyerich mint, En die voor desen V placht te wesen De liefste vrint. Ey, staeckt het vluchten barrevoets, Want onverhoets Ghy licht u voetjes quetsen soudt, Aen doorn' en hegghen, Die alsins legghen In't ruwe wout. Eertijdts ghy pleeght te wesen angh Voor Padd of Slangh, Ghedoocken onder t langhe gras, En deed u schrickingh Eer u ooghs blickingh Nau sach wat 't was. Maer nu soo vlucht ghy onbevreest Voor dierg'lijck Beest, Noch anghstich voor ghedierte zijt, Dat zich in hoolen Houdet gheschoolen Van 't Bos altijdt. Loopt niet soo schichtich maer rust wat, Want moed en mat Ghy hygend' naer u aessem zwoeght, Eer dat de hetten V yets mach letten, Of schae toe-voeght. 'k En volch u niet uyt evel moet, Noch met de gloet Swangher van Maeghden-snoepery: Maer om u sinnen Door dienst te winnen, Met soet ghevry. 