 Bewaert o Heer mijn recht, Want voorwaer uwen knecht Wandelt in onschult nu voortaen, Op u staet mijn betrouwen, In al mijn swaer benouwen Daerom en sal ick niet vergaen. Heer doorsoeckt mijn ghemoet Proeft my in teghenspoet, Aen den proefsteen in mijn ellent, Mijn hert en oock mijn nieren Proeft doch Heer met den vyeren, Op dat ick echt worde bekent. Want Heer de ooghen mijn, Vastlijck gheslaghen zijn, Op uwe ghenaed' end goetheyt. End' ick leyde mijn leven, Na den reghel voorschreven, Ick wandel in uwe waerheyt. Der leughensprekers boos, Versamelingh seer loos, Ick altijdt o Heer haten sal. Met schalcke menschen listich Die valsch zijn ende twistich Heb ick niet ghemeyn over al. Heer der Godloosen kerck Haer ercheyt end haer werck, Haet ick altijt uyt Herten gront. By den schalcken en boosen, Noch oock by den Godloosen, En sit ick, Heer, tot ghener stont. Ick wasch mijn handen reyn, Met onschult int ghemeyn, Ick gheve my tot tgoet eenpaer, End God tot u offranden, Schoon en seer verschanden, Diemen doet op uwen altaer. Op dat ick daer en eer, End heerlijckheyt, o Heer, Singhen mach overluyt en claer. End uwe wonderwercken, Seer groot, so men can mercken, Mach verconden int openbaer. Ick hebbe Heer bemint End hertelijck verslint V schoon huys daer ghy woonen wilt Die plaets daermen vercondet, End oock altijt vermondet Vwen lof end prijs Heere milt. Laet my niet zijn ghetelt, Gheplaecht noch oock ghequelt, Met den hoofdoenders obstinaet. Neemt doch niet wech mijn leven, Met dien die hem begheven, Tot bloetstorten uyt nijt end haet. De verraders vol nijt, Wt listen, haet end spijt, Verclaghen my met onrecht groot Sy loopen ende slaven, Om gheschencken ende gaven, Die hen haest brenghen tot der doot. maer ick wil Heere, gaen Vromelijck end bestaen, In eenvout met een oprecht hert. Weest my doch nu ghenadich O mijn God seer weldadich, Verlost my uyt angst ende smaet. Ick sie Heer dat ghy my Hebt opgherecht end dry, Ghestelt op uwen wegh eerbaer. Dies wil ick u, Heer, prijsen, Singhen end eer bewijsen, Int midden uwes volcx eenpaer. 