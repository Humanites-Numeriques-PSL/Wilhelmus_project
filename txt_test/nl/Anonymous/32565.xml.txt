 GY siet hoe over al de straet Is wit door sneeuwe vlocken, En hoemen niet te werck en gaet, En niet en hoeft te blocken: Want ons lichaem dat is, en blijft Door desen kauden vorst verstyft Verjaeght de koude vanden haert Met lustigh op te stoken, Voor vriendÄ“ dient geen broot gespaert Dus haelt hier inde koken Een kanneken van 't rynste nat, Uyt 't beste Baccheraetse vat. Beveelt den goeden Godt de rest, Die 't alles wel sal voegen, En die alleen weet alderbest Wat jder kan vernoeghen; Hy weet dat wy maer soecken rust Daer ons hert is nae belust. Terwyl u jeught noch niet veraut En u de gryse haeren Niet maecken heel styff, en kaut, Gebruyckt u jonge jaeren; Geen beter medicyn u dint Genesen als de lieve Pint. Terwyl het ons gebeuren magh, Soo laet ons vry wat mallen; Want licht kan komen sulcken dagh, Dat 't niet sou willen vallen. En machmen 't mallen niet ontgaen, Soo ist beter jonck als aut gedaen. 