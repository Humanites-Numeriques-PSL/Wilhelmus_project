 Och legdy nv en slaept, Mijn wtvercoren bloeme // Och legdy nv en slaept In uwen eersten droome, Ontwaeckt, nv soete Lief Wilt voor v Veynster comen Staet op Lief, wilt ontfaen Den Mey met zijnen Bloemen. Wat ruysschet daer an die Muer, Dat my mijn ruste berouet Die my dat scheyden maeckt suer Die leyde hier op ghedoghet In mijnen armen so vast Wy en connens niet ontsluyten, Mijn Beddeken heeft zijnen last Plant uwen Mey daer buyten O suyuerlicke Jeucht, Wilt nv v ruste laten Doet op v Vensterken Ende comt my lief ter spraecken Al om te vinden troost So ben ick tot v ghecomen Staet op Lief wilt ontfaen Den Mey met zijnen Bloemen. Al stondy daer tot morghen, Ick en sal v niet in laten Mijn Lief leyt hier verborghen Ghy cont my niet vermaken Mijn herteken op v niet en past Noch op gheen spil van Luyten Mijn Beddeken heeft zijnen last Plant uwen Mey daer buyten. Ick sie den lichten dach, Al onder die Wolcken dringhen Ick sie de Bloemkens schoon Al wter aerden springhen Ick zie die Steernen claer, Die verlichten inden Throne Staet op wilt ontfaen Den Mey met zijnen Bloemen. Meende dat ick nu slape Het is anders dat ick dachte, Die Mey hout my in wake Daer na mijn Harteken wachte, Niet als inder aerden wast, Roosen bloemen, oft ander virtuyten Mijn beddeken heeft zijnen last Plant uwen Mey daer buyten. 