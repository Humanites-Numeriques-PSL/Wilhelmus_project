 O Heylighe kinders gheseghende vaten Warachtighe ambassaten in Christo fijn Tempelen des Heeren, vercoren legaten Gheeyscht wt alle staten, door dwoort diuijn Laet ons nv verhueghen, en vrolick zijn Eewighe vruecht is ons door Christum ient Onse verclaghers die ons aen deden pijn Sijn heel verstroyt, ontrooft, en ooc geschent Haer beroemen hoogh en stout En verdoemen menichfout Haer verclaghen Tallen daghen Heeft aen ons gheen macht Want onsen vorst die domineert met cracht Ouer den doot, en sduyuels quaet gheclach Nv moghen wy, vry spreken dach en nacht Wie isser nv, die ons verdoemen mach. Wie wilter verclaghen Gods wtuercoren In Christo nieu herboren, door deewich saet Trecht is ghestreken, Gods strangen thooren Heeft den strijt verloren door Christus daet En leuen nv, door des ghelooues raet Ons can van sonde noch helle niet messchien Want wy nv zijn ghestelt in Christus staet En daer hy is, daer zijn wy oock ghesien Allegader, wel bekent By den Uader excellent Al so crachtich En so machtich Als zijn eenich soon Want dat de wet iesch in onsen persoon Dat heeft ons Christus voldaen door zijn verdrach Dies weest verblijt, en singht met claren thoon Wie isser nv, die ons verdoemen mach. Nv is dat hantschrift, dat ons aen was ghewesen Tot ons drucx ghenesen, in tween gheschoort En zijn so eruen in Christo ghepresen Wy die nieuw zijn verresen, door tcrachtich woort Wy zijn in Christo, Christus ons toebehoort In eenen lijue, vereenicht talder tijt En zijn so borghers in Syon voort en voort Eewich verkoren, tot zijn eerlick iolijt Sijn verdiensten triumphant Is ons eyghen onderstant Sijn verrijsen Weert om prijsen Is ons troost en slod Wy zijn, zijn kinders, en hy ons eenich God Die ons ghebracht heeft totten claren dach So dat wy segghen vry wt tot sduyuels spod Wie isser nv die ons verdoemen mach. Die duysent ponden die wy schuldich waren Ouer so menich iaren, zijn gantsch veruult Niemant mach eysschen, noch ons beswaren Wy konnen verclaren in betaelder schult Ons verworuen brieuen, door Christus groot ghedult Die hy ons teenen onderpant heeft ghestelt Uruecht ouer dy fy, want ghy ons wijcken sult O strael der doot, v kausse hebdy vertelt Douerwinnen ons gheschiet Stelt de sinnen wt tverdriet Christus trouwen Can ons houwen Uoor den helschen gloet Nv roemen wy op ons gheschoncken goet Door Godes gheest verseghelt, als hy plach Dies weest ghetroost, en segt met goeden moet Wie isser nv, die ons verdoemen mach. Prince o kinders, met vruecht in alder tijden Moghen wy wel verblijden, van herten waer Hoe wy verlost zijn wt sdoots ghesmijden En sduyuels bestrijden, door Christum eerbaer Na zijnder Godheyt, is hy ons Uader claer En na den vleesche, is hy ons broeder reen Wie sal verclaghen, zijn kinders allegaer Daer ons God beurijt, van sdoots gheween Ons vianden groot en cleyn Sijn tot schanden al ghemeyn Die ons plaechden En verclaechden Uoor Gods maiesteyt In Christus lichaem zijn wy door dwoort geleit En heeft ons brocht met hem in svruechtsgewach Dies wy als vooren seggen met claer bescheyt Wie isser nv, die ons verdoemen mach. 