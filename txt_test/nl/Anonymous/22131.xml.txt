 GRoot is de Heer, en beroemt hoochelijck, En bekendt al hier op eerden: Die een vanden synen aenneemt hertlijck, Die alhier soo veracht werden, Een van zijn heylighe Ghemeyn, Die recht Christen zijn, En gheuen ghehoor zijn stem, Glijck doet Jherusalem, Die wilt hy eewlijck beschermen. Dat heeft de weereldt verdrooten seer, Die haer beroemt daer teghen: En poecht op haer macht, en valsche leer, Die can sy verschoonen terdeghe, Haren ouerlast en list, Sy ghebruyckende is, Wuet, en doet haer best, Nochtans soo moet sy op dlest, Aen allen haer macht vertwijflen. Sy en cunnen oock niet wederstaen, Uwer macht, noch stercke handen: U cracht breeckt allen hoochmoet zaen, Te water, en te lande: Dat beuinden wy voorwaer, Ghy spaertse niet dats clear: O ghetrouwe Godt stoudt, Drom ghy alleen u woordt onderhoudt, Op dat u de vrome prijsen. Daerom is uwen naem seer gheeert: En die Christnen hun verblijden, Die ghy hebt door u woordt vermeert, En ghy verquicktse tallen tijden: Ghy hebt oock wtghebreydt, Gnad, en rechtuaerdicheyt, Dies verblijden wy ons, Dat wy hebben uwe gunst, En om uws woordts wil wy leuen. Dies verhuecht u ghy Christnen al, Ghy die kendt synen name: Loeft Godt vrolijck met grooten gheschal, En houdt aen zijn woordt altsamen: Het welck eewlijck bestaet, Nimmermeer en vergaet, Vercondicht dat met macht, Van deen gheslacht, tot dander gheslacht, Op dat hun al de weereldt bekeere. 