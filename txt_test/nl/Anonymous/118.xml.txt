 Een Venus dierken heb ic wtvercoren Gheen schoonder en weet ic nu terstont Om haer soo wil ick vreucht oorboren Int aensien van haren lachende mont Haer keelken wit haer borstkens ront Maken my vrolick van sinne. Schoonder en was noyt van moeder geboren Tis recht dat ickse beminne. Ghelijck gout is haer hayr van coleure Twe oochskens ter amoreusheyt snel, Twee borstkens ront soet van natuere So heeft mijn lieueken dat weet ick wel Sedich van Gheest ende niet rebel Sy is mijnder harten een keyserinne Ic en weet ter werelt geen lieuer creatuere This recht dat ickse beminne. Noch heeft zy een hoochmoedige coragie Ende daer toe eenen fieren ganck Int triumpheren bedrijft zyragie, Ic en hoorde mijn dagen noyt soeter sanc Dan zy en bedrijft met haren voys geclanc Het dunct my puer een Goddinne Ghefaetsoneert is zy als een ymagie This recht dat ickse beminne. Ic en can vergeten mijns liefs maniere Haer vriendelick wesen, haer fier gelaet, Crijghe ic geen troost door haer bestieren Soo wert mijn hart heel desperaet Mocht ic met haer mijn troost mijn toeverlaet So waer ick blijde van sinne Vruecht en solaes soude ick hantieren, This recht dat ickse beminne. Princesse ient de mijn vreucht doet breden Al mocht ick hebben van goude swaer Tgewicht van v ic en sal van v niet scheden Ghy blijft mijn liefste weder paer Want an v Lief en weet ick genen maer Dan alle vreucht en ghewinne Haer wesen reyn en mach my niet verleden, This recht dat ickse beminne. 