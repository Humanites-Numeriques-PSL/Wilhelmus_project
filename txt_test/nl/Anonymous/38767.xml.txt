 GHebenedijdt verheven Is Godt van Israel, Die ons heeft willen gheven Sijn Soon Emanuael, Die doen nae sijn behaghen Op sijn beloften sagh, In die volheyt der daghen Dat ons verblijden mach. Hier worden claer vernomen, Dat tot een Maghet cleyn, Gabriel is ghecomen, Van Godt ghesonden pleyn, Groeten de maeght vol graty, Sy was ghebenedijdt, Boven die Vrouwen naty, Die quamen in der tijdt. Die Maeght begon te schromen, Bevreest in haer ghemoet, En docht hoe dit mocht comen, Hoedanigh is de groet. Hoedanigh die mocht wesen, Dat sprack den Enghel claer, Maria wilt niet vresen, Graty hebdy voorwaer. Ick ben tot u ghesonden, Wel reyne Maghet schoon, Ghy sult tot deser stonden, Ontfanghen eenen Soon, Nae wien is groot verlanghen, Maghet weest niet beschaemt, V Nicht heeft mee ontfanghen, Tis nu de seste maent. De Maeght cost niet verdraghen, En heeft dit woordt besien, Begon d'Enghel te vraghen Hoe dit soud moghen schien, Want ick heb geen begeeren Te kennen eenen Man, Dus wilt my dit vry leeren, Ick weet hier weynigh van. Den Heylighen Geest van boven, de hooghe Triniteyt, Seydt hy wilt dat ghelooven, Want dit is mijn bescheydt, Sijn cracht sal u omschijnen, Sijn Woort is Geest en leeft, dit is het antwoordt mijne, Wat ist dat ghy my geeft? Want alle woordt is machtigh By Godt die ghy behaeght, Werckende seer crachtigh, Sprack d'Enghel tot de Maeght, De Maeght gingh haer verneeren, Besloot dit vast accoort, Siet de dienstmaeght des Heeren, My gheschiede nae u woordt. Princesse Coninginne Maria Maghet reyn, Die u eeren met minne, Loven al die Fonteyn, Die een is met sijn Vader, Almachtigh wijs en goet, Bidt voor ons allegader Godt aensagh u ootmoet. 