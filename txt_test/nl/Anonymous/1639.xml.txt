 EEn nyeu liet wil ic beghinnen. Ende al met gansscher duecht| Om die liefste die ick beminne. Want si mijn ionck herte verhuecht Si heeft mijn herte beuanghen In also corter stont Al valtese mi so stranghe Na haer staet mijn verlanghen Want si mijn ionc herte doorwont. O suyuer bloemken reyne Laet uwen troost gheschien Want ghi zijt die ick meyne Ende ick v mijn ioncste bie Om v ligghe ick in trueren Des nachts ende daer toe dach Moechdy mi niet ghebueren So dunct mijn herte schueren Dat ic v noyt en sach Vrou venus die goddinne Die en is oock niet so schoon Als mijn lief die ick minne Si spant int herte die croene Mocht ic mi gaen vermeyden. Al met dat vroulic graen Nv moet ic van haer scheyden Maria wil haer geleyden Si cost mi so menighen traen Adieu reyn eglentier Adieu reyn balsomeye Adieu reyn violier Adieu reyn acoleye Adieu mijn wtuercoren Tot op een ander termijn Ic en geefs niet al verloren. wi sullen noch vruecht orboren ende met genoechten zijn. Hi nam dat vrouken schoon Al bider witser hant Wat gaf hi haer te loone een kindeken so playsant Ic wilt met haer gaen wagen ende drincken den coelen wijn | Ondanck mijnn vrienden ende maghen Ick sal v een kindeken dragen Ghi sulter die vader af zijn Shoon lief hoort mi ghewaghen Wel edel ioncfrouwe fijn. Ist dat ghi nv sult draghen. So cleynen kindekijn So en sal ick v niet laten al waren mijn vrienden also quaet Ic bid v wt caritaten Schoon lief coemt mi te baten Want ghi zijt mijn toeuerlaet. Al die dit liedeken dichte dat was een ruyter fijn Hi maectet also slechte Ter eeren die liefste zijn Hi heuet so wel ghesongen. Hi singet mer lancx so meer | God sceynde quade nijders tonghen Si hebben hem lange bedwonghen God verleen hem pays en eer. 