 MOyses seer vierich in alle zijn wesen Is op gheresen//seer stranghe ghegaen Tot Sinay den berch ghepresen Also wy lesen//naer sheeren vermaen De thien gheboden heeft hy van Godt ontfaen Daer stont in ghescreuen//hoe wy souden leuen Naer Gods beuel schriftuerlijck beraen. Laet ons met sanghe nv gaen verblijden Op alle zijden//ghy volck van Israel Aaron die heeft ten desen tijden Om ons beurijden//gheblust ons groot gequel Hy heeft een calf ghegoten duer ons beuel Een God der Goden//elck wert nv gheboden Te doen omayge met sanghe en met spel. Leuende kinders niet om bedwinghen Laet ons nv singhen//gheestich triumphant Desen nieuwen God die wy hier bringhen Wilt dat wi springen//met vruechden so playsant Hy heeft ons ghebrocht al wt Egypten lant Als wy beseffen//moeten wy verheffen Ons gulden calf als costelijcken pant. Moyses ons voocht is achter bleuen En heeft begheuen//zijn kinders al ghemeyn Wie weet bescheet of hy mach leuen Hy laet ons leuen//al sonder capiteyn Dies wy een dierbaer beelde van goude reyn Seer exalteren//als Godt adoreren Bouen alle Goden al in des weerelts pleyn. Dit Princelijck Calf moet ons behaghen Dat wy hier draghen//op onsen pylaer Om dat wy Moyses niet en saghen In xl. daghen//het viel ons veel te swaer Dus willent wy gaen setten op eenen outaer Dat elck met brande//sal doen zijn offerhande Dit gulden Calf met schoonen lichte claer. Godt is een kender van allen saken Met snelder spraken//vraechde hi Moyses bloot Laet my v volck bringhen ter wraken Ick sal v maken//een Regeerder groot Een Calf hebben si ghegoten van Goude root My ter oneeren//ghy moet haest afkeeren Tis een misdaet bouen alle sonden snoot. God scheen doen gram in dit verclaren Doen ghinck hem baren//Moyses metter spoet Heere ghy moet mijn volck noch sparen Sonder beswaren//tempert uwen moet Sy sullen my beschamen eest dat ghijt doet Ist soo gheschepen//wilt my wt strepen Wt den boeck des leuens duncket v goet. Als Moyses langhe hadde ghebeden Gode was te vreden//Moyses doen vertrack Commende daer den berch beneden Die quade seden//hem ter herten stack Om dat si tcalf aenbeden den beestelijcken sack Trefuys van beelden//si dansten si speelden Hy werp zijn steenen tafel datse brack. Moyses seer grammich van dien dangiere Dat Calf seer diere//werp hy inden brant Hy stroyde tpuluer in menighertiere Inde riuiere//lancx henen den cant Elc moest puluer drincken naer zijn verstant Dranck van allenden//met grooter amenden Om dat hijse Tcalf aenbedende vant. Prince van Leui wt dien gheslachte Seer groot van machte//die Gods kinders zijt Ghy sloecht doen met voorsinnich ghedachte Duer Moyses clachte//naer Bibels belijt Dryentwintich duysent bleuer daer subijt Twert al versleghen//dat Leui quam teghen Dit gulden Calf was cause vanden strijt. 