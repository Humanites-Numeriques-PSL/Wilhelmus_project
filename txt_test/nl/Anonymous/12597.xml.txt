 VErheught u vry alle oprechten, Al is de werelt boos en quaet Al wil de duyvel u bevechten En dat u vleesch u staegh aengaet, God die wil u t'samen verhooren, Dat werelt, duyvel, vleys, niet sal Noyt maecken dat ghy zijt verlooren, Maer sult bespotten selfs haer al. Ghy vrome die staech bid den Heere Wie sal u eenich hinder doen? Al zijn u krachten swack en teere Soo zijt ghy stercker, wilt vermoen Als de werelt en boose menschen V Vleys en den duyvel, gewis, Door Christus siet ghy uwe wenschen Want u God soo genadich is David den vrient Gods heeft gestreden Tegen den Goliat seer groot, Al was hy kleyn, God was hen mede, Dat hy den Reuse sloegh ter doodt: En Gydion heeft sijn vyanden Met zijn weynich ter neer gevelt: Daneel ontquam der Leeuwen tanden: Simson sloegh duysent als een helt. Christus Soldaten al seer goedich, Vreest niet God wil u hulpe zijn, Al rasen u vyanden woedich En acht dat niet, 't is maer een schijn, Ons Saligmaker heeft verwonnen Den doodt, den duyvel, ende hel, So dats' u niet beheerschen en konnen, Ghy zijt t'samen vry van 't gequel. Prince den Heer die wil doch maken, Dat wy hier mogen al te gaer In sijn ghenaet en vrientschap raken, Om te bidden soo meenich jaer, Als hy hier ons sal laten leven Met oprecht herten menichfout, Amen, ick hoop God sal het geven Dat wy kiesen Gods Eer voor Gout. 