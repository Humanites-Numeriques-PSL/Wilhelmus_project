 KEert v van uwen boosen weghen O ghy menschen opstinaet Bekeert v alle tot God te deghen Want na desen tijt verstaet En is gheenen tijt desolaet Om boet te doene dit aenkleeft Ghelijck de Enghel met groot behenghel In Apocalipsis ghesworen heeft. O ghy menschen quaet van gheeste Die Gods wille altijt wederstaet Door den raet al van de beeste En door valscheyt van zijn dienaers quaet Die altijts leeren onueruaert Teghen die gheboden van God den Heere Met alle haer crachten, en groote machten Uersmadende altijt Gods eere. O ghy arch gheslachte der slangen Hoe sult ghy Gods oordeel ontgaen Want v boosheyt en al v ganghen Sijn totten hemel toe ghecomen saen En ghy sult dobbel vergheldinghe ontfaen Uan al v boosheyt en ouerdaet Hy sal v betalen, en wel achterhalen Waer dat ghy vliet, of henen gaet. Dobbel vergheldinghe sal hy v schencken En weder gheuen in uwen schoot Om dat ghy spreect niemant mach my krencken Ick en sal sien oock gheenen noot Ick sitte als een koninghinne groot En ick en sal gheen weduwe zijn Daerom sullen v plaghen, en groote slaghen Op eenen daghe komen fijn. Die sondaer en derf niet spreken Dat hy niet en heeft ghesondicht voorwaer Want men sal vierighe colen ontsteken Al op zijn hooft vergaderen dits claer Die daer sprekende is eenpaer Ick en hebbe niet ghesondicht quaet Al teghen den Heere, noch syne leere Oft teghen zijn woorden delicaet. O boose weerelt wat sult ghy maken Als die Heere v besoecken sal fijn Hoe sult ghy met v sonden ontraken Uoor God ende die Enghelen fijn Als ghy sult aenschouwen zijn klaer aenschijn Siet God is de rechter ouer al Wilt hem aencleuen, so suldy met hem leuen En van die doot hy v verlossen sal. Wilt v altesamen tot my bekeeren O ghy menschen wie dat ghy zijt So wil ick my oock tot v keeren En v gheuen al sonder respijt Mijn rijcke den eewighen tijt En v verlossen al metter spoet Uan die eewighe doot, en tormenten groot En ick wil v gheuen mijn eewich goet. Noch sal ick v gheuen sonder sneuen Te sitten met my op mynen stoel groot En ick wil v oock te eten gheuen Al vanden verborghen hemelschen broot En drencken v met claer water minioot Ende v my trouwen inder eewicheyt Wilt hier op dencken, niemant mach v krencken Betrout op my so ick v heb voorseyt. Predict ende laet oock weten Al van den gherechtighen schoon Dat zijt goet hebben want sy sullent eten De vruchten van haerder handen loon Maer die wercken der goddeloosen coen Die sal hy verghelden met thoornicheyt Uier en wormen, sal hy haer geuen met stormen Dat sy bernen en gheuoelen in eewicheyt. Hoort na my spreect die Heere ghepresen Ghy die de gherechticheyt begheert met vlijt En die den Heere soecken te vreesen Aenschout die steenrootse die voor v strijt En daer ghy oock wt ghehouwen zijt Ick ben v trooster weest niet veruaert Ick sal v verblijden, en voor v strijden En vreest gheen tormenten vier ofte sweert. Merckt op my mijn volck al ghemeyne Ghy die de gherechticheyt kennet wel O ghy volck die mijn wetten reyne Al in v herten draghet snel Uerslaet v niet al versmaetmen v fel Noch van lasteringhe der menschen boos Want die motten, sullense doorrotten Maer mijn gherechticheyt die blijft altoos. Soeckt den Heere so sult ghy leuen Uerkiest het goet al voor het quaet So sal hy v beschermer wesen Ende v vasticheyt zijn verstaet en weest niet bedroeft noch desperat Al valt v dat lijden dickwils swaer Wilt v in duechden, altijts veruruechden Hebt lief de gherechticheyt volchtse naer. O Princelicke Heere der heeren U sy lof prijs eere en maiesteyt Die ons gheeft v rechte leere Ende uwen geest al ouer ons breyt Wy willen v dienen in gerechticheyt Want ghy zijt alleen onse lofsanck soet Ons eewighe vader, ende bewaerder Wel hem die v verbeydet met ootmoet 