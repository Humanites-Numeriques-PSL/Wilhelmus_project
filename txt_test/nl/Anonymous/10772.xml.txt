 OCh Heer wilt mijn bereyden Te beleven mijnen naem, Van u laet my niet scheyden, Ten strijt maeckt my bequaem Dat ick heb eens vercoren, Op Christen vont, Het groot verbont Gheen vrees in my laet stooren. Die Wolf comt my bespringen Met mijn bebloede muyl Sijn lust op my comt dringhen, Om te voeren in sijn moortcuyl: Mijn herder zijt ghy almachtigh Door u ghenaet Comt my te baet, Weest mijn crancheyt ghedachtigh. Laet my doch niet verstroyen. Door vrees van zijn ghewelt, Altijt in u Schaeps-koyen, Laet my oock zijn ghestelt Een Schaep van uwer weyden Waer ghy mijn drijft Doch by my blijft, Mijn harder wilt mijn gheleyen. Moet ick hier in gaen swerven Als een onwaerde gast, Gheneren met Adams erven, En zijn des weerelts last, Daer voor laet my niet beven Want wie verdraeght, Wat u behaeght, En sult ghy niet begheven. Selfs hebt ghy desen paden, Besuert en bearbeyt, Versaet door u ghenaden, Nae ons cranckheyt bereyt, Dus staense niet te vermijden Want het meeste lof, Vant aertsche stof, Is voor u naem te lijden. Veracht, berooft, verdreven V vrienden so oock meest, Ghebracht om haren leven Versterckt door uwen Gheest Maeckt mijn dien ick deelachtigh Of ick most gaen, Den selfde baen, Met u dienaer warachtigh. Mijn Geest wilt doch verstercken Om te lijden sonder schroom Teghens alle Sathans wercken Maeckt my in liefden vroom Die Glorie uwer name, Die swacke ganck, Mijns vleysche cranck En laet my doch niet beschamen, Al straft ghy mijn misdaden Ick blijf nochtans u vrient En ghy sult my ontladen, Al heb ick meer verdient Wt Vaderlijcke minnen Met recht ghy castijt In desen tijt Om eeuwigh mijn te winnen. Wort ick mijns vyants rove Ick heb aen hem gheen schult, Dat ick ly om tgheloove Met vreught mijn hert vervult Teghens u is mijn vermeten V eyghen recht In uwen knecht, Sult ghy doch niet vergheten, Gheen zont can u behaghen, Het lijden wint den croon, Onrecht sult ghy doch plaghen Mijn deughden gheve loon Altijt ghy in u leven Met eenen woort Sijn zy versmoort Die u hier hebben bestreden. Geen dingh sal my ontbreken Waer ghy my henen sent, Want ghy my onbesweken In lijden zijt ontrent, Dus wil ick u betrouwen, Alleen ghy zijt, Die na den strijt V glorie doet aenschouwen. Adieu nu vleysch en bloede, Mijn Vrienden en aertsche goedt, Alleen op Godes hoede Mijn harder ick volghen moet, mijn Prins wilt mijn bewaren, In u gheley, So ick verbey, Wilt mijn met u vergaren. 