 HElp Godt my mach ghelinghen Du edelen schepper mijn Den selfsten te volbringhen Ende louen den Heere fijn Dat ick mach vrolijck heffen aen Uan dinen woorden en lijden te singhen O Heere wilt ghy ons bystaen. By v woort willen wy bliuen Nae Esayas doet vermaen In zijn boeck doet schrijuen Eer die weerelt soude vergaen Ende wat God oyt voor ons ghewracht Soude hy dat laten bederuen Het waer bouen natuer en cracht. Ihesus dat woort des Uaders Is comen si v vertelt Met grooter wonder daders Uercocht om snoode ghelt Duer Iudam sinen iongheren een Wert hy vercocht verraden Ihesus dat Lam Gods reen. Na dat si hadden ghegheten Met namen dat Paeslam Christus en wilde niet vergheten Dat broot in zijnder hant nam Sprack etet het is dat lichaem mijn Dat voor v wort ghegheuen Tot verghiffenis der sonden dijn. Gaf hem daer oock te drincken In wijn zijn bloet soo root Sijn doot daer by te ghedincken Soot is beschreuen bloot Wie weerdich etet van dit broot Ende van desen kelck mach drincken En sal niet sien den doot. Ihesus die wiesch haer voeten Als doen ter seluer stont Leerdese niet onversoeten Wt sinen Godtlijcken mont Hebt lief malcanderen tot alder tijt Daer by salmen bekennen Dat ghy mijn iongheren zijt. Christus al inder gaerden Doen hy ghebeden hadt Die Ioden hem daer waerden Al op den seluen pat Ende brachten hem voor den rechter daer Daer hy ghegeesselt ende ghecroont Ende totter doot veroordelt waer. Noch aenden Cruyce ghehanghen Die hooghe gheboren Uorst Na ons dede hem verlanghen Daer omme sprack hy my dorst Met name onse salicheyt Daer om heeft hy ontfanghen Hier opter eerden die menscheyt. Met sinen hoofde gheneghen Hy sinen gheest op gaf Soo Iohannes heeft beschreuen Ende wert ghenomen af Uanden cruyce int graf wert hy gheleyt Aen den derden dach opstanden Als hy voor hadde gheseyt. Ende nae den seluen daghen Christus zijn iongheren heeft gheleert Alleen zijn woort te draghen Te preken in de weerelt vermeert Soo wie ghelooft en is ghedoopt Die heeft dat eeuwighe leuen Tis hem duer Christus ghecocht. Recht laet ons allen bidden Christus ons ouerheyt Dat wy hier soo moeten lijden In deser allendicheyt Dat ons Godt wil ghenadich zijn Heeft Hendrick Moldenaer ghesonghen Al inden leuen zijn. 