 Christelicke Broeders hier beneuen Soeckt nu v salicheyt met vlijt Wilt na des heeren woort nu leuen So meucht ghy eewich zijn verblijt Want de Tyrannen zijn verbeten Die ons vervolch deden aen D Afgoden Beelden zijn om gesmeten Dat heeft die Viuelegeus ghedaen. Papen en Monicken moeten nu lopen Alsoot nu blijckt int openbaer, Die haer Verdiensten plegen te vercopen Voor haer en quam noyt droeuer maer Gods volck plegen sy te vernielen En deen haer in speloncken gaen Nu loopen sy selfs met kackhielen Dat heeft die Viuelegeus gedaen. Metten en Vesperen wilt hier op gissen Die zijn nu heel ter neder gheuelt Completen, Vigilien, ende Missen Daer sy af ontfinghen vele ghelt Twert haer nu te rechte vergouwen Seuenvout na Dauids vermaen Men geeft nu oock geen gelt van Trouwen Dat heeft die Viuelegeus ghedaen. O lieue Ghecapte ende Gheschoren Hoe ist met v nu dus verkeert: Datmen v hier niet meer en wil hooren Hoe wel ghy zijt gesalft, gesmeert Men plach v goeden dach te bieden Op de Marckt int openbaer plaen Nu moet ghy wt v vette keuckens vlieden Dat heeft de Viuelegeus ghedaen. V leering en is niet Gods woort puere Die ghy dus lang hebt voorgestelt Daerom wortse nu na de Schriftuere Wtgheroyt al met ghewelt Het volck en wil niet meer aenbeden Jan Melis inde halue Maen Hy is certeyn met voeten getreden Dat heeft de Viuelegeus ghedaen. Prinslicke Papen, papisten allegader Jck rade v na mijn beste verstant Loopt en bidt tot de Paus v vader Dat hy de Geusen int Nederlant Jnden Ban wil doen op alle dese plecken Oft sy sullen v noch stellen op Raen Het volck dat acht v nu voor ghecken Dat heeft de Viuelegeus ghedaen. 