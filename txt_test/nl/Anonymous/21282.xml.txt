 ACh God aenhoort ons claghen U cuddeken nv bestaet Diemen nv siet veriaghen Wt Antwerpen door nijdighen haet Uan Bels gheslachte seer coene Die Pharao zijn versaemt Om v hoopken te nieute te doene O Heere maectse doch beschaemt. Want ghy door v ghenade U Ghemeynte hier hebt gheplant Beschermtse vroech ende spade Wy betrouwen op v, o God valliant Dat ghy niet en sult ghehinghen Al lijdt v cleyn hoopken verdriet Dat zijt te nieute sullen bringhen Want ghy haren raet aensiet. Wy bekennen o God verheuen Dat onse sonden die schulden zijn Dat wy dus worden verdreuen O Heere wilt v aenschijn Uan onse sonden keeren U ghenade ons aenschout Uwen lof sullen wy vermeeren Hoe seere wy worden benout. Sterct ons met uwen gheeste Op dat wy tot alder tijt Teghen die Babylonsche beeste Uromelick gaen al inden strijt U cracht laet in ons blijcken Wy die v handtwerck zijn En laet ons gheensins wijcken Uan v edele woort diuijn. U werck in ons begonnen Wilt o Heere volbringhen wel Dat Antechrist mach zijn verwonnen Die v hoopken aen doet ghequel Wy zijn bereyt o Heere Uwen name te belijdene hier Al ist dat sy ons ledekens teere Uerdrucken door sweert ende vier. Al heetmen ons te wesen Oproerders muytmakirs quaet Om den name dijns soons ghepresen Uerdraghen wijt vroech ende laet Den knecht tot gheenen stonden Beter dan synen meester en mach zijn O Heere vergheeft haer hare sonden Ons veruolghers tot elcken termijn. Noch zijnder die teghen ons spreken Segghende met woorden opstinaet Dat wy die ouerheyt versteken Doende teghen des Keysers mandaet Den Keyser willen wy gheuen So ons Christus doet vermaen Dat hem toe behoort in dit leuen Gods ghebot bouen al moet gaen. Princelick God vol minnen Onderricht ons alle ghemeyn Op dat wy moghen verwinnen Ons vianden door uwe woorden reyn Wy bidden v alle ghelijcke U woort in ons herte prent So en sal ons sweerelts practijcke Niet letten, noch haer torment. 