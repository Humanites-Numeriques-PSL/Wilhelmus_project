 O Weerelt ghy zijt valsch in uwen gront Dat ghy so wel bedrieghen kont Die v alhier aenkleuen Die moeten vergaen in korten stont Al ist dat ghy haer hier voorspoet iont Ghy brengt haer siele in sneuen Hier namaels deruen sy deewich leuen Die uwen troost al hier verweruen Och weerelt loos die v vercoos Die moet bederuen. Den rijcken man daer ons Lucas af ghewaecht Die is nv hier onuersaecht Gheuolghet in zijn affeeren Al hoortmen datter een van hongher klaecht Daer en wert doch niet na gheuraecht Om den noot van hem te weeren Men siet nv anders niet begheeren Dan hoocheyt in des weerelts palen Die soect dit lot, die moet van God hier namaels falen Hoe oueruloedich is nv de waerheyt bloot Nochtans wert seer weynich den noot Des naesten nv verdreuen Dies men siet dat in velen cleyn ende groot De liefde is koudt den hart ende nijt snoot Is nv seer hooch verheuen Na dat wy klaer vinden beschreuen So moet ons Gods toekomste naken Daerom dan hier, doch ons Princhier Vint in der waken En laet ons herte doch niet belast Met sorghe der neeringhe zijn ontpast Maer altijt meer verblijden Al ist dat ons God door tribulacie tast Wy moeten doch in zijn rijcke vast Ghestelt zijn door groot lijden Al ist dat ons nv hier bestrijden Die bloetghierich zijn en wreet int schouwen Laet op den steen groot ende kleen Ons seluen bouwen. Vreeset haer niet spreeckt de Heer siet Die dooden mach v lichaem vleesch en bloet Maer wilt hem vreese gheuen Die mach na dat hy met oeuelen moet Dat vleesch heeft ghedoodt oock inder hellen gloet De siele mach doen sneuen En brengt de syne int eewighe leuen Die om synen naem hier zijn in lijden Sullen hier naer, vrij openbaer Eewich verblijden. Prinche God die de uwe hier kastijdt Hier namaels met v seluen verblijdt Wilt ons ghenadich wesen Dat wy v behaghen inden lesten tijt Want ons leuen is hier eenen strijt So wy in Iob wel lesen Maer wilt ons helpen Heer ghepresen Die hier met stricken zijn beuanghen Maer v goetheyt is hier bereyt Al ons verlanghen. 