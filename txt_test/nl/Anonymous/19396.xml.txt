 Wyldy wesen een oorloochs man Een ridder een camper des Heeren Soo laet v teekenen doet wapen aen Stryden en vechten moet ghy leeren. Want wy en hebben hier gheenen strijt Teghen ons vlees en bloet alleene Maer teghen die hoocheyt des werelts wijt Moeten wy vechten int ghemeene. Teghen Keysers Coninghen en Uorsten groot Al die de duysterheyt regieren Moeten wy vechten tot inde doot Oprechten vroom Christus banieren. Teghen die schalcheyt quaet also fenijn Der gheesten die inde locht wercken Moeten wy oock wel ghewapent zijn Haer loosheyt en bedroch aenmercken. Sy sullen teekens en wonder doen En door een schijn der waerheyt lieghen Die haer niet vast aen Christum en hoen Die sullen si alle bedrieghen. Maer hopen moeten wy met goet verdrach En laeten onse quade manieren Op dat ons Godt in den quaden dach Door sinen gheest mach wel bestieren. In een lichaem der sonden subiect En woont niet Gods gheest vry van ghescille Noch in gheen siele hy en treet Onghehoorsaem ende quaet van wille. Maer die Christum soecken vroech ende spay Om dienen sonder cesseren Sal hy ontfanghen, en vryen van schay In dien si hem niet en tempteren. Aendoen sal hy haer zijn wapen sterck Waer mede hijt al heeft verwonnen Ende moet gheuen, want tis zijn werck Uictorie sal hy haer ionnen. Staet cloeck weest vroom in al v gheuecht Omgort v lendenen metter waerheyt Doet aen dat pantsier, goet en oprecht Die gherechticheyt al sonder swaerheyt. En weest gheschoyt aen v voeten wel Met Deuangelium des vreden Om te loopen als een Bode snel Bootschappen Gods ghenadicheden. Neempt dat ghelooue tot eenen schilt Teghen die duuel onmanierich Waer me ghebluscht wort, en ghestilt Alle zijn scherpe pijlen vierich. Den helm der salicheyt, die wilt noch voort Oock cloeckelijck op v hooft stellen En grijpt dat sweert des geests, dwelc es Gods woort Om v vyanden mede te vellen. Draecht Cristus teecken dat roode cruys Treeckt willich wt met hem te velde Lijdt smaet, druck, noot, anxt, doot, confuys Neempt soo zijn rijck in met ghewelde. Loopt vroom ghemoet niet verduldich Lijdsamich sonder verlanghen Inden stryt die v Godt te voren leyt Danct loft prijst hem met blyde sanghen. Wilt roepen smeecken bidt inden gheest En houdt goede waeck tot allen stonden En vlucht om druck lijden noch tempeest Een oprecht Ridder wort ghy beuonden. Die wt desen stryde wijcken al Die en sullen God niet behaghen Maer die volstantich vechten sal Tot in die doot sonder versaghen. Afwasschen salmen zijn tranen swaer Sijn lijden dat wort al ghenesen Blinckende cleederen wit en claer Sal hy aendoen en blyde wesen. Een croone met grooter melodije Wilt Christus op zijn hooft noch gheuen Dat wort sinen loon en zijn soudije En met Christus sal hy eewich leuen. 