 LIef v aenschijn, v bly en vrolijck wesen Can shertsen pijn, lustich alleen genesen, Daerom sal ick eeuwich voorwaer, Trouwelijck zijn, voort v dienaer, Jonckvrou eerbaer, aenschout my maer Met v ghesicht ghepresen. Eerlijc beloont, reyn bloem v dienaer trouwe Nu hy betoont, hert sin en moet Joncvrouwe Tot v ghestreckt te zijn alleyn, In eeren croont zijn liefde reyn, Maeckt lieflijck greyn, t'groot lijden cleyn Verdrijft zijn smert en rouwe. Met woorden soet, zijn pijn soect te versachten Zijn lijden boet laet hem niet langer wachten Ontfangt hem met een fier ghelaet, Die alleyn leeft op v ghenaet, Hem nu bystaet, eert valt te laet, Laet hem niet heel versmachten. Al zijt ghy schoon, en wijs lief boven maten Een slecht persoon, en wilt daerom niet haten Maer schickt v vry by hem wat dicht In eerbaerheyt hoort zijn bericht, Met v ghesicht, zijn hart verlicht En wilt hem dus niet laten. Princes eerbaer, doet ws dienaers begeeren Zijn lijden swaer, sal haestelijck verkeeren, Soo ghy en hy zijt eens ghesint Met hem v in de echt verbint, Met raet van vrint, hy die v mint Sal v altijdt vereeren. 