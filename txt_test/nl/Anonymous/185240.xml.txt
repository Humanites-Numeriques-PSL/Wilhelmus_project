 O Godt Vader vol goetheden, Die den Hemel hebt gemaeckt, En het Aertrijck hier beneden, En daer op ghedurich waeckt, Siet op my u creatuur, Die nu ben in swaer ghetruur. Reynicht my mijn hert en nieren, Heer door uwen goeden Geest, Wilt mijn tongh en sinnen stieren, Dat u name sy ghevreest, Geeft my ‘t geen dat ghy gebiet, Van my selven ben ick niet. Dickwils als ick voorgenomen Heb om uwen wil te doen, Sijn de feylen meest gecomen, Dit en can ick niet bevroen, Is dan uwe hant vercort, Dat my niet gheholpen wort? Hebt ghy my dan niet gheschapen Tot u evenbeelt o Heer! Waerom moet ick liggen slapen, Sonder u te kennen meer? Waerom moet ick henen gaen, Sonder u te schouwen aen. Ick en heb doch geen vermaken, In dit eertsche wesen kranck, Laet my dan het Hemelsch smaken, Dat ick u mach geven danck, Treckt my met u aenschijn soet, Tot vertroostingh van ‘t gemoet. Maer belieft u my te proeven, Dat ghy my niet haest en troost, Och soo wil ick geern vertoeven, Want ghy niet bedroeft altoost, Maer na uwe wijsheyt fijn, Geeft ghy druck en Sonne-schijn. Nochtans blijft by my verholen Vwe Liefd’ in alle noot, Want ghy hebt mijn hert gestolen, Doen ghy uwe pijlen schoot, In het diepste van mijn hert, ‘t Welck my baert een soete smert. Smert als ick u niet can voelen, Soetheyt als ick aen u denck, Bitter is my ‘t aertsche woelen, Slavernye is haer geschenck, Sint dat ick, Heer, u lief kreegh, Had ick noyt ter werelt deegh. Sy is my nu afgheweken, Staet dan by u Duyfjen teer, Weerdight u met my te spreken, Wilt my niet verlaten meer, Want ghy zijt mijn toeverlaet, Daer alleen mijn hoop op staet. 