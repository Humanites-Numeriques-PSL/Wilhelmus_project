 ICk wil Godt Loven alle Tijdt, Syn Loff sal ick belijden, Myn Siel sal roemen Godt so wijt, Dat d'armen haer verblijden, So prijst dan nu den HEER met my, Verhoocht zijn Naem daer neven, Want doen ick Godt aensocht, heeft hy Goet Antwoort my ghegeven, Verlost wt vrees mijn Leven. Want al die op den HEEre sien, Dien coemt syn Troost ter Handen, En t'Aensicht van alsulcke Lien, Werdt nimmermeer te schanden, Doen dees' Elende riep, heeft Godt Verhoort hem alsoo haeste, End' holp hem wt al synen Noot, Den Enghel Laghert vaste, Rondtom des HEERen Gaste. Siet, smaeckt, hoe vrientlijck is de Heer, Salich die hem betrouwen, Ghy Heyligen Vreest hem al meer, Ten mach u niet gherouwen, Die Rijcke moeten lijden Noot, Al zijn sy stout van Moede, Maer wie den HEER aensoecken doet Heeft gheen ghebreck int Goede, Blijft in des HEEren Hoede: Coemt Kinder, hoort nae mijn Vermaen, Des Heeren Vrees te leeren, Wiens Wensch is, dat hem wel sou gaen? Is goede Daegh' begeeren? Dijn Tong' bewaer, voor t'geen is quaet, Dijn Mondt gheen Valsch en waghe, Doet Goetheyt, En die quaetheyt laet Nae Vrede soeck end' Jaghe, Dat brengt u goede Daghe. Vriendelijck de HEEr syn Ooghen slaet Op der Gerechten Wandel Haer G'bedt hy oock verhooren gaet, Maer op der Boosen Handel Daer staet syn Aensicht thoornichlijck, Haer Ghedacht'nis te ontleyen, De HEEr verhoort ghenadichlijck Als die Gerechte schreyen, Gaet se recht wel bevrijen. De HEER is by den ghenen, die Ghebroken syn van Herten, Verslaghen int Ghemoedt zijn sy, Hy helpt wt alle smerten. Die Vroom' moet veel lijden op Aerd', Godt helpt nochtans wt alle, Bewaert hem syn Gebeente waerd', Dat dies niet een vervalle, Noch Faelgier aent Ghetalle, Den Godloosen sal Dooden snel d'Ong'luck van s'HEEren Handen, End' die den Vromen haten fel, Sijn schuldich al met schanden. De HEEr verlost ghenadenrijck, Die Ziel van zijnen Knechten. Die hem betrouwen all' ghelijck, Gheen Schult machse Aenvechten, Sijn vry vans' Doodes Rechten. 