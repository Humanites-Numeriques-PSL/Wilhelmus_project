 Iesu soete memorie, Des hertzen vreucht en glorie, Maer boven alle soetigheyt Soo is sijn tegenwoordicheyt. Een tongh en kant uyt spreken niet, Noch letter doen daer af t’bediet, Diet proeft weet wat ‘tis, sekerlick, Iesum te minnen hertelick. Men singht melodieuser niet Men hoort geen blijdelicker liet, t’Verwint oock allen Englen toon, Den soeten Naeme Iesus schoon. Iesus liefde duert eewiglick, Versaet ons hertzen wonderlijck, En smaeckt daer by seer soetelijck Vermaeckt ons oock seer lieffelijck. Die u eten, sijn hongrich eer, Dien drincken, sijn dorstich meer, Sy en begeren anders geen, Dan Iesum, d’allerliefst’ alleen. Des morgens wil ick vroech opstaen, Ten grave met Maria gaen, Iesum soecken soo hy gebiet, Inwendich, maer uytwendich niet. Duysentmael daechs roep ick, wanneer Suldy komen tot my, o Heer En maecken my van herten bly En van mijn eygen liefde vry. Iesu als ghy int hertze spreeckt En uwen brandt daer in ontsteeckt, Vergaet des werelts ydelheyt, En alle haer begeerlicheyt. Wie dat u liefde droncken maeckt, Die weet te recht hoe dat ghy smaeckt, Hoe salich is hy die dat proeft, Want hy niet anders en behoeft. Ick sal hem volgen waer hy gaet, En blijven stille daer hy staet, Hy heeft genomen ‘therte mijn, Daerom kan ick sonder hem niet sijn. Iesum te dienen is my soet, Ick geef my heel in sijn behoet, Ick sterf my selven al den dach, Op dat ick in hem leven mach. Lof, eere, prijs, en danckbaerheyt, Sy Godt Vader in eewicheyt. Met Iesu sijnen lieven soon En heilich Geest ins hemels troon. 