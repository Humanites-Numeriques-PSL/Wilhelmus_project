 PAulus dat wtuercoren vat Hy sach in sweerels heyr Wel op ghi Burgers van Sion den stat Stelt v vromelijc ter weyr Hier en gaet ons gheen slapen aen Ick sie die valsche weerelt Met alle onse vianden staen. Wel op alle Gods ruyters knechten Siet dat ghy v vromelijck weert De weerelt compt ons beuechten Grijpt Gods woort dat tweesnydende sweert Om v vianden me te slaen Wie totten eynde vroom sal blyuen Die sal goeden loon ontfaen. Paulus met alle Gods knechten fijn Waer in sidy dus wel ghemoedt Wilt onder my weerelt gheuanghen zijn En leuen naer vleesch en bloet Ick sal v gheuen der wellusten spel Met grooter schatten en rijcdommen Sal ick v dienen seer wel Hoe souden wy ons geuanghen gheuen Wy en zijn noch niet veruaert Wy verbeyden een ander leuen Belooft duer Christum vermaert Hy gheeft ons zijn knechten goeden moet En daer toe noch gheschoncken Sijn costelijcke dierbaere vloet. Syon laet af v vermeten Of ick sal v bestormen zeer fel Ghy wert van my verbeten Duer persequeren en veruolghen snel En dat nv met menich valsch ingijen Sal ick v gaen beschieten Ghy en sult my niet connen ontvlien. Weerelt laet af v rasen Met al v quaet nijdich ghespuys Wy kennen seer wel v blasen Met al v valsch abuys. Te vergheefs toocht ghy aen ons v cracht Christus ons alder Heere Heeft benomen v macht. Syon ghy hoopken cleene U vyanden zijn een groot ghetal Ick en bestorme v niet alleene U vianden zijn oock binnen v ouer al Ghy en contse al ghekennen niet Maer commet soo ick meene Ick sal v bringhen int verdriet. Hoort mijn poorters van Syon Die int ghelooue zijt gheplant Wilt v haestelijck ten stryde spoen En blijft in mijn woorts verstant Totten tijt van minen hemelschen Uader beset Dan sal ick in mijn eerlicheyt commen Ende v lieden dan doen ontset. 