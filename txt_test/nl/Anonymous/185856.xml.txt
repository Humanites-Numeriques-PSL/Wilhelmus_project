 Wilt zijn verblijt, met groot jolijt, Een kindt is ons ghebooren In desen tijt, comt al met vlijt, Die hier zijn wtvercoren, Een Soon ghegeven, hem nu eert, Met hert ghebroken en verneert, Hy sal v niet versmaden Al comt ghy seer beladen. Gods liefd’ aensiet, vergeet toch niet, De weldaet ons bewesen, Hoe groot geniet, ons is gheschiet, Die door hem zijn genesen, d’Engelen songhen blijtschap fijn, Glory zy God int hoochste zijn, En vrede zijn al desen, Die goet van wil sal wesen. Onnosel reyn, als kindren cleyn, Zo laet hy v genaken Int hert alleyn, rust God certeyn, Die door vreed’, liefde smaken, Een Siel die God boven al mint, Hoe groote rust ist dat die vint, Zeer licht sal hy’t al derven, Die om God hier leert sterven. Een vry ghemoet, lof-hertich soet, Dat sal hem dick verblijen, Een hertjen goet, door diep ootmoet, Beswaert hier oock geen lijen, Het ziet altijt zijn Schepper wis, Wiens weldaet hy ghedachtich is, Die ons hier heeft ghegeven, Zijn lichaem hooch verheven. Een hertjen teer, vol liefds begeer, Dat leeft met diep aenmercken, Door soet inkeer, in God zijn Heer, t’Aenschouwen, hier zijn wercken, Die hy voor ons hier heeft gedaen, Wie God verlicht en kant niet schaen, Dat hy hem gaet vermeyen, In liefdens soete weyen. O Prins ghy zijt, gebenedijt, Die ons also beminde, Om ons profijt, schoudt ghy ons quijt, Als wijt niet en verdiende, Ons sonden lelijck ende swaer, Door uwen Soon ons middelaer, Zo wy hem hier genieten, Die hem so gaet wtgieten. 