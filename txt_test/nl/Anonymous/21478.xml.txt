 ICk roepe v o Hemelsche Uader aen Wilt mijn ghelooue stercken Op dat ick mach vromelick blijuen staen Met v waerheyt aenghedaen Al sonder af te gaen och wilt in my wercken O Heere in den noot doet my bystant Gheeft my mont om spreken Ick ben hier in mijn vyanden hant In den wreeden leuwen tant U heylich woort playsant, doet my wt breken. Mijn kracht is seer cleyn v Heer bekent Wilt my doch aenuerden Uwen gheest der waerheyt in my sendt Ghy zijt mijn fondament Weest my altijt ontrent, dat ick mach volherden. Die Heere spreect tot my en weest niet beureest En wilt oock niet beuen Al vint ghy v hier in een wilt foreest By den draeck en oock dat beest Ick sal v mynen gheest, tot trooste gheuen. Hoe kont dat ghy v voor menschen veruaert Die toch moeten steruen Ick hebbe v wt verre landen vergaert Als mijn oochappel bewaert Want ghy zijt van mynen aert ghy en sult niet bederuen Keert v tot my mijn leden teer So muecht ghy salich wesen En vreest noch en beeft voort aen niet meer Ick ben alleen v Heer En wijckt niet van mijnder leer, mijn volck ghepresen Koemt alle tot my die hier arbeyt Belast zijt en beladen Een eewighe vruecht is v bereyt Al door ghenadicheyt Ick sal v met claer bescheyt, wt liefden versaden Ghy zijt mijn vrienden ist dat ghy doet Al dat ick v ghebiede Ick laet voor v mijn leuen goet Och mijn wtuercoren vroet, Ut grooter liefden soet dat dit gheschiede. O Syon om uwen wille hoort Heb ick so veel gheleden Ick heb v ghegheuen mijn goddelick woort Om te bringhen in accoort Als ghy daer laecht versmoort in v boosheden. O Syon mijn alderliefste schoon En wilt niet vreesen Uoor die tlichaem persequeren oft doon Ick sal v in mynen troon Geuen des leuens croon, en vrueght vermeeren. O Syon mijn alderliefste bruyt Bouen alle vrouwen Mijn goddelick woort in v herte sluyt En latet van v niet wt Mijn alderliefste spruyt, ick sal v my trouwen. Weent ende schreyt eenen weynighen tijt Ghy sult haest verblijden Een eewighe vruecht noyt sulcken iolijt Is voor hem die my belijt Uoor den menschen vol van spijt tot eewigen tijden Blinckende als de Sonne schijn Bouen alle claerhede En kleederen wit van zijden fijn Sullen die wtuercoren mijn Aendoen en blijde zijn, en rusten van swaerhede. Een troostelick woort elck hooren sal Die hier nv troren Als die basuyne sal gheuen gheschal Coemt hier mijn lief ghetal Ick sal v gheuen al, mijn rijck te voren. Gedenct den geuangenen als mede geuaen Ghy wtuercoren En bidt den Heere dat hy my saen In ruste wil ontfaen En afwasschen al mijn traen, hy sal v verhooren Oorloof aen broeders ende susters gemeyn, Wy moeten nv scheyden Tot dat wy comen by Christum alleen Ons hooftman en anders gheen Wilt v daer toe bereen, daer wil ick v verbeyden 