 ALs zijn v goeden hier kleene Ghy kerstenen en weest niet veruaert Troost v in God alleene Want hy en anders gheene Is die siel ende lijf bewaert Die haer tot ghiericheyt keeren Sy doen Afgoderie Want niemant en mach twee Heeren Seyt Christus wel dienen noch eeren Die malcanderen zijn partye. Werpt in God al v sorghen Hy sal v seyt Dauid voorsien Sorcht heden niet voor morghen Want wil ons God niet borghen Wy en zijn niet versekert van dien Die voghelen wilt aenmercken Uander locht minst ende meest Sy en saeyen, sy en mayen noch wercken God voetse oorcondich den clercken Waer vooren zijn wy dan beureest. Ghy Christelicke sinnen Merct doch die lelyen an Sy en weuen noch sy en spinnen Maer in Salomons throon binnen En was noyt haers ghelijck nochtan. Gheeft God schoonheyt onghemeten Dat heden is schoon ende blanck Ende morghen inden ouen wert ghesmeten Hoe soude hy ons dan vergheten Hoe blijft v ghelooue dus cranck. O menschen broosch als scheruen Wat mach v baten dat Dat ghy crijcht al tswerelts eruen Als ghy laet v siele bederuen Ende verliest den hemelschen schat. Int Euangelie puere Staet van eenen rijcken Baroen Die hadde sulck auentuere Dat hy meerderen moest zijn schuere Soude hy zijn vruchten in doen. Aensiende al zijn tresooren Tsauens als hy te bedde lach Hy sprack, o siele vercoren Wilt nv solaes orbooren Want ghy hebt al datmen hebben mach. Maer hy en heeft Gods voys ghepresen Niet ghehoort die riep, o arm dwaes U siele sal midts desen Te nacht noch van v genomen wesen Uoor dit tijttelicke solaes. Die doot die is ghecomen Al inder seluer nacht En heeft zijn siel wech ghenomen Wat hielpen zijn rijcdommen Ende daer toe zijn stercke macht. Soect God in al zijn paden Ist dat God ons bystaet Wie mach ons seyt Paulus schaden Siel ende lijf sal hy versaden Leeft altijt na zijnen raet. 