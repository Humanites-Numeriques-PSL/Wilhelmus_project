 Een man die aan een Amsterdamsche gracht Ergens zijn kamer houdt, hoort er den regen, Hoort er den wind, hij kent de zware wegen Van Holland die doorweekt zijn dezen nacht. Ik heb dit land, denkt hij, nooit liefgehad Voor het door vreemde troepen werd betreden, Voor dat de tanks over de straten reden Van deze later zoo gekneusde stad. Dan gaat het donker in zijn oogen bloeien; Ziet hij het land, een visioen van bloed. Hij weet dat nu een storm in Holland woedt Die in den nanacht tot orkaan zal groeien. 