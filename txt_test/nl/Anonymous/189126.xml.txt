 Paulus ghebiedt, De gheloovighe Christen vaten, En segt wilt niet, Vwe by eencomste verlaten, Als de sommige, die sulcx haten, Maer vermaent malcander ongheslaeckt, Na Schriften leer//en dies te meer, Als ghy siet dat den dach des Heeren naect. T'comen by een Doet de liefde groeyen al vooren Dits niet alleen Gheseyt, van vermaninghe hooren, Maer, te besoecken d'uytvercoren, Broeders en susters Christi vermaert Tot s'Heeren prijs, als een bewijs, Der reyner liefden, na Christus aert. Men siet publijck, D'een kole doet d'ander ontsteken, In der ghelijck, Als d'een broeder d'ander hoort spreken So wroecht den gheest, dan elcx ghebreken Waer hy tghemoet weder vyerich//gloeyt, By comste soet, die is seer goet, Want daer uyt de liefde manierich//groeyt/ O Gods scholiers, Merckt in contrarie van desen Een kole vyers, Als die langh alleene moet wesen, Tgloeyen vergaet//vrienden ghepresen, By een comste dies, niet swichten//laet, Maer alsoot dient//wel gheingient, Neerstich by een om elcken stichten//gaet Alst soo ghebuert, Dat byeencomste mach gheschieden, Reyn ghenatuert, S'Herten goet, s'ghemoet//wil bedieden En alle ydel clap uytwieden, Als heden herbooren in den gheest, Toont taller tijt//dat ghy hier zijt Spoeckende tonsienlijcke aldermeest. S'Gheests salven leert Ons, dat byeencomste bedreven Veel profijteert, Tot een oprecht Godsalich leven, Hierom vrienden Christi verheven. Neerstich begheven wilt u hier toe Vermaent, straft, troost//uyt goet propoost Gheschiedende, wil doch nemen int goe. Broeders eerbaer, Vseert (alst pas gheeft) u versamen, Malcander waer Aldus nemende in t'betamen Wat oorboor is ter zielen vramen Daer af wilt comen ter selver tijt, Vroom in den gront//poocht t'aller stont Met tontfanghen pont te doene profijt. Die negligent Hebben gheweest, in dese saken Recht ommewent De slappe knyen vyerich int blaken En helot si by eencomste maken, Dat ghy meucht smaken, sgeests claren wijn Als goeden schat//voor God sal dat, Een seer bequaem//eersaem vergaren zijn. Waer twee aldus Vergaert zijn in des Heeren name, Daer is Christus Int midden, als thooft van t'lichame Hierom leden Christi bequame, Comt te same so hier is gheseyt, Op dat voor dien//t'Goddelijck ingien, By u woone hier en in eeuwicheyt. Het is certeyn, So lieffelijck voor sHeeren ooghen Dat broeders reyn, Haer eendrachtich by een vertooghen David dit acht sulck danich pooghen Als selve vloeyende op Aarons hooft, Ia soeter dan//den dauw waer van De Berch Hermon bedout wert, dit gelooft, Dus aenghesien, Dat by een comste is te prijsen, Broeders by dien Cracht en daer souden wy bewijsen, Ende ons licht so laten rijsen, Dat God ghepresen worde daer by Sonder onschult//broeders vervult, De by eencomste na t'bevel Pauli. Hier mede adieu Broeders en Susters Christi reene S'Gheests leven nieu Laet blijcken voor groot ende cleene, En voor ledich thuys zijn alleene, Comt doch by een, t'zy nacht of dach Wat men hier van//meer segghen can, Met t'selven elc dat wijder dencken mach. Die dit ghestelt Heeft, voor die de waerheyt recht minnen, Bidt dat elck velt Alle wat twist mach doen ghewinnen, By comste niet latende binnen, Ghelijck Paulus onverhoolen schrijft, Ons voor een slot//d'eeuwighe God, Broeders generalijck bevolen , blijft. 