 TRaghe slappe handen Ende losse knien Diemen in veel landen Menichmael mach sien Maer als des Heeren knechten // vroet Men die weder rechten // moet Op datmen niet en sneeft En struyckelinghe heeft. Luy noch slaprich wesen En is gheenen raet Maer seere mispresen Doende sulcke daet Die also beuonden // wert Slaperich in sonden // tert Voor die hier niet en waeckt Des Heeren straffe naeckt. Wy vinden van vijf maechden En die waren dwaes Die Godt niet en behaechden Door tslaperich solaes Quamen met ydel vaten // daer Waer duere sy vergaten // haer Van te comen in Twas niet des Bruygoms sin. Hier omme laet ons waken En nuchteren staen Dat wy in allen saken Als wijse maechden gaen Sy waren met lampen chierich // fijn Die hier nu so vierich // zijn In desen laetsten tijt Werden oock so verblijt. Sy waren in ghelaten In die schoone stadt Daer gouden zijn de straten Noyt costelijcker padt Daer gheen licht ghebreken // sal Seer chierlijck gheleken // al By peerlen ende gout Verchiert seer menichfout. Om comen in dit rijcke Moetmen hier ghewelt doen En verwinnen publijcke Al zijn vianden coen Hoe vleesch en bloet hier teghen, strijt Schouwen moetmen zijt weghen // wijt Ende door denghen padt Trecken na Sions stadt. Wat doet hier menich pijne Om trijcke dat vergaet En soeckt rijcke te zijne Door des vleeschs cloecke daet Oft so waer ons labueren // al Om dat eeuwich ghedueren // sal Wat soude door sulck licht Menich worden ghesticht. Maer ick vreese al mede (So eruarentheyt leert) Dat tlicht in duysterhede By sommighe verkeert Die hebben onuersweghen // stuer Een wortele ghecreghen // suer Waer door (so daet bewijst) Een verwerringhe rijst. Daer wt (machmen wel dincken) Tgoede voornemen faelt Wiens ghemoet begint sincken Dat vierich was doorstraelt Ja die door des Gheests lauen // soet Ghesmaeckt hadde Godts gauen // goet Tcoemt wel dat hijt verliest Ende wat anders kiest. Dan willen zijt bedecken Met een cranck vijgheblat En vele vuyle vlecken Meenen verbloemen wat Tschijnt dat sy, sonder sneuen // net Noch anders willen leuen // bet Door eenen valschen vont Al op een ander gront. Den gront (door Godts ghenade) Is van Paulo gheleyt Elck wachte hem voor schade Int timmerens arbeyt Dat twerck, ten gheenen stonden // vry Hout, hoy noch stoppels vonden // sy Twelcke met swaer dangier Verbrant sal zijn int vier. Hieromme wilt niet slapen Want Sathan niet en viert Maer als trouwe slachschapen V wijs maechdich verciert Dat v namaels des Heeren // dach Niet brenghen int verseeren // mach Waeckt ende bidt Op dat ghijt al besit. De knecht die sHeeren comste Niet en heeft verwacht Wert (eylaes) met donvromste Inden afgront versmacht Waer duere hy noot ten fijne // leet Ende lach in sdoots pijne // wreet Dits also gheschiet Om dat hy waeckte niet. Hier om zijt inde wachte Tallen tijden bereet By daghe ende by nachte Verciert met tBruylofts cleet Op dat ghy hooren // muecht Coemt wilt orbooren // vruecht In mijns Vaders throon Voor v bereet seer schoon. Die dit Liedeken stelde Is menichmael beswaert Den slaep hem oock wel quelde Want het is des vleeschs aert Biddet tot Godt, ghestadelijck Dat hy hem helpt ghenadelijck In al dat hy begint Der sonden slaep verwint. 