 SChoone Nymphe die hier zijt, Maeckt jolijt, Laet u soete stemme klincken, Komt en schickt u elck een by, Zy aen zy, Om te eten en te drincken. Sier ons Bruydt na ’s Landts manier Is seer fier, Geciert in haer staet verheven, En de Bruyd’gom nevens haer Is een paer, Vriendelijck tot haer begeven. Waerom soud’ niet elck een vreught In der deught Vryelijck mogen hanteren, Heeft niet Christus mee ter stee In Galile, Eene Bruyloft gaen vereeren. Daer hy van het water Wijn Maeckte sijn, Willende daer mede leeren, Dat hy self het Huw’lijck jent, Excelent Stichtet en haet het hoereren. Hy die Adam eerstmael schiep, Een slaep diep Op hem sant na Schrifts vermonden; Heeft nu Bruydegom ten loon Tot een kroon, U dees Eva toe-gesonden. Geluck Prince Jonge paer, Met elckaer. Vrede wil u Godt toe-senden Daer toe Olijf-spruyten reen Achter een, Vrede moet u leven enden. 