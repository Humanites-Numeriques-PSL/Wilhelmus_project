 Den soeten dwanck, Van ‘t Euangely soet, Maeckt mijnen ganck Ghewilligh tot het goet, Soo dat ick moet Tuyghen voor yder man, De Liefde doet Dat vreese niet en can. Vreese der Wet, Slaefachtigh my ghebiedt, En altemet Wt vreese doen ick yet, En om ‘t gheniet Begin ick wel den strijdt, Maer Liefde siet Maeckt alle vreese quyt. Liefde verteert Haer selven onbeswaert, En ‘s en begeert Niet dat onwille baert, Haer edel aert, Noyt op vergeldingh sach, Want hare waerd’ Niemant betalen mach. Liefde ontfanght Alles met danckbaerheydt, En wat s’uytlanght, Gheschiet uyt mildicheydt, Wijt uytghebreydt Is sy boven natuur, Haren arbeyt Valt nimmermeer te suur. Dit is den sin, Van al wat Godt beveelt, Spiegelt u in, Dat Goddelijcke beelt, Wt hem gheteelt, Den Soon vol Liefden gloet, Die niet en heelt, Van al sijns vaders goet. Elck disch-genood Hy aen sijn tafel reyn, Willigh onbloot, En maecktet al gemeyn, Wt sijn fonteyn Drinckt elck wie daer comt, Dit edel greyn Heeft noyt yemant verdoemt. Sijn wesen soet Elck een het leven gaf, ‘t Verkeert gemoed Valt selver van hem af, Gelijck het caf Verweystert van den wint, Sijn eygen straf, Is hy, die ‘t quaet bemint. O Liefden vyer! Dat deught volbrenght alleen, Seer goedertier Maeckt u met ons ghemeen, Op dat ons geen Verkeertheyd en bevanght, Want met u een Wort hy, die u aenhanght. 