 EEn aerdich vrouken heuet mi bedroghen Daer ick was op verghect Haer smeekende woorden zijn al ghelogen Dat vinde ick nv perfect Si is mi te doortrect Te dubbel ooc van gronde Dus keer ick mi van haer Si payter so vele met haren valschen monde. Ic en achtse niet een haer Ghesellekens wilt v sinnekens keeren Van sulc een schoon samblant. Want si souden v plucken ende minnen leren. Ja hebdijt wel in die hant daer af heb ic tvuerstant Gaet vlaender gheheel int ronde Gheen wijf so wanckelbaer Si payter so vele met haren valschen monde. Ic en achtse niet een haer Nv laet ic een ander zijn goet verquisten Van sinnen ionck ende mal Want met hare subtijle listen Si v wel plucken sal. Ende vallen eenen val dat is daghelicx beuonden Met v hier ende daer Si payter so vele met haren valschen monde. Ic en achtse niet een haer Wat heb ic met v altijts versleten Ic en spaerde gelt noch goet Nv ben vanden back ghebeten Ic en weet niet wiet mi doet des ic mi bedwingen moet Het aen horen van haer faconde | dat segghe ic v voorwaer Si payter so vele met haren valschen monde. Ic en achtse niet een haer Joncfrou ghi laet nv voor v knielen Ghi zijt daer voor bekent. In een osbaer met drie wielen Suldy nemen v endt Ick triumphere gent Als ghi tot allen stonden Sult sitten int liden swaer Si payter so vele met haren valschen monde. Ic en achtse niet een haer 