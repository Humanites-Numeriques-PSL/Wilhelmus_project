 IEzabels priesters zijn opghestaen Met die valsche Propheten hoort dit vermaen Sy bringhen tvolck in dolen Sy leerense tot houten tot steenen beelden gaen Gods eere worter door ghestolen Ten blijft niet verholen. Sy segghen dat sy Gods stehouders zijn Sy brenghen donnoosele in swaer ghepijn Uan die Gods woort vermonden Sy vergheuen om ghelt door eenen heyligen schijn Den menschen haerlieder sonden Tzijn valsche vonden. Wort yemant oock met siecten ghequelt Sy segghen gaet beuaert offert daer v ghelt Brenght eyeren, vleesch, boter en kooren Een wassen keersse die moet daer zijn gestelt Och vrienden tis al verloren Alsulck oorboren. Dan stichten sy eenen ommeganck Sy brenghen tvolck in sulcken bedwanck Wildy in dees gulde comen So suldy zijn beurijt met v huys v leuen lanck Door tghebet van deser heyligher bloemen Schout sulck verdoemen. Dies moet ghy brenghen of senden alle iaer U offerhande op desen outaer Tot onderstant van desen dienst en lichte Die wy hier celebreren voor elcken openbaer Gheeft penninghen goet van ghewichte Tis een quaet ghestichte. Den offer vander beuaert tot alder stont Ualt Iezabels priesters inden mont Alsomen mach aenschouwen Niet tot profijt der armen, siet desen loosen vont Maer sy gheuent den lichten vrouwen Al diese houwen. Hoe souden de sulcke Gods stehouders zijn Die niet en onderhouden Gods geboden fijn Die ghiericheyt en dronckenschap hantieren Hoereerders, afgoden dienaers rekent God fenijn Gheslachte der slanghen ghieren En boose dieren. Die daer dienen en wandelen byden outaer Die moeten daer by louen dit seggen sy voorwaer Het staet oock so gheschreuen Der menschen gheboden leeren sy eenpaer Gods woort worter door verdreuen En wt ghewreuen. Den outaer daer ons schriftuer af seyt Is Christus den steen seer hooghe gheleyt Die vanden wercklieden was verdreuen Hy is den rechten wech en oock de salicheyt De waerheyt en dat leuen Is ons ghegheuen. Die by desen outaer wel leuen wilt Doe aen tghelooue tot eenen schermschilt Ter salicheyt wilt v begheuen Aenueert Gods woort van dongelooue stilt So suldy byden outaer leuen Soot staet gheschreuen. Paulus die heeft by nachte ghewrocht Door dwerc zijnder handen heeft hy den cost ghecocht Inden dach ginck hy preken en leeren Die niet en werct en sal niet eten ten helpt niet ondersocht Al draghen sy langhe cleeren Tis dwoort des Heeren. Och vrienden betrout op Christus woort En wandelt in zijnder liefden voort Wilt v van alle boosheyt keeren Tis te vergeefs dat ghy afgods dienst orboort Tis teghen tghebot des Heeren Schout sulcken leeren. Den val van Babylon sal comen schier De beeste wert ghegrepen door Gods bestier Met alle haer valsche Propheten En al diese dienen salmen worpen in dat vier In den poel van fenijnigher beten Met haer vermeten. 