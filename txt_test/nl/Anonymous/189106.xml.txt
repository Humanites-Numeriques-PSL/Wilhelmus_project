 Al die belast zijn, en beladen swaer comt tot my, spreect Christus openbaer Ick vertrooste alle crancke vaten Ick ben de wegh, waerheyt en tleven, Alle die my nu willen volgen naer, Moeten dees werelt heel verlaten, Want wat soudt hem moghen baten, Die hadde al dees werelts rijckdommen En dat hy schier//int eewich vyer, Soud moeten commen. Wie t'goet des wercks heeft ten tijts saysoen, Ende met een verhert opinioen Gheen liefde toont aen d'arme leden, Ghelijck den rijcken vrecken Baroen, Die Lasarum liet sonder bystant doen, Sijn deel wert oock in d'helsche steden, Dit exempel inder waerheden, dient wel aenmerct van elck persone, Want loon na daet//goet ofte quaet Ontfangt elck ten loone. Wat houden wy van ons selven eylaes, die niet en werden dan der wormen aes, Goe, schat, moeten wy hier al laten, dus en acht niet op tijdelijck solaes, Dat ghy niet en slacht de maechden dwaes Die gheen olye hadden in haer vaten, Dat is liefde vol caritaten, s'Bruygoms ontfanc mochten sy niet winnen Al stonden sy//en clopten vry Men lietse niet binnen. Dus waect en bidt, o menschen wel beraen Eertijt, ontglijt, wilt ghy ter bruyloft gaen, Bereyt u lampen, als wijse genoten Want als den duysweert, sal op sijn gestaen. En sijn deure sal toe hebben gedaen, En ghy u daer buyten vint gesloten, V cloppen, arbeyden ende trooten Noch voys, en salmen dan niet hooren Al roept ghy seer//tot hem, o Heer, Tis al verlooren. Als God sal seggen, uyt d'Hemelsche stee Wijckt van my ghy boose puer quaet van zee, Dlijden wert van niet om sommen, Als ghy Abraham, Isaack en Iacob mee En de Porpheten siet trecken in vree, En ghy daer niet sult mogen commen Maer als de Heere u sal verdommen Hoe sult ghy meynen sijnen toorne t'ontvlieden En staetter niet//van dit bediet, Tsal so geschieden. Dus ghy generael menschelijc getal, Tot God bekeert, rijst uyt der sonden val, Met â€˜sGeests habijt wilt u becleden, Salich zijnse, spreeckt Christus over al die hy vint doende als hy comen sal, Hy salse in sijn rijcke leden, En haer een maeltijt daer bereden, Ende henlien dienstbaer aencleven, Voor dat sy jent//tot in den endt Hem by sijn gebleven. 