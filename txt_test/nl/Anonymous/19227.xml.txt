 EEnen strijt heb ick van binnen Al in mijns herten gront Die helle wil mi verslinnen Nv ende tot alder stont Waer ick mi keere ick tlijf ghewont Ick en weet mijns lijdens gheen verdrach O soete Heere maeckt my ghesont Ghi zijt alleen die mi troost gheuen mach. In my zijn veel rebellen Mijnen gheest is in grooten twist Hoe dat ickt aen sal stellen Den tijt is haest verquist De vyant soe nauwe list Ick blijf verdoelt nach ende dach O Heere leert my ick heb ghemist Ghy zijt alleen die my troost gheuen mach. Mijn vleesch dat gaet mi porren Te doene dat niet en behoort Mijn wercken die verdorren Dus blijft mijnen gheest verstoort Die wet die gaet haer stellen voort Mijn wercken maken groot gheclach O Heere verdrijft doch dit discoort Ghy zijt alleen die my troost gheuen mach. Die weerelt leyt mi subtijl laghen Ende seer curioes zijn die menschen Om malcanderen te behaghen Met menigherhande inuensen Maer haren raet is troosteloos My grouwelt dat ickse oyt aensach O Heere gheeft my v gratie altoos Ghy zijt alleen die mi troost gheuen mach. Mijn reden mijn conscientie Die is in mi gheheel gheturbeert Waer van maect lutter mentie Mijn vleesch dat lust begheert Liefde wort van my nv cleyn gheeert Tgheloof is crancker dan een sach O Heere wilt ghy tis haest verkeert Ghy zijt alleen die mi troost gheuen mach. Twifel gheeft mi veel nopen Ter wijle dat ick in lijden bin Om te soecken eewich hopen Maer ick blijf in mijn sin Sonder v mijn Heer is gheen ghewin Dat ick mach betalen mijn ghelach O Heere maeckt doch mijn droefheyt din Ghi zijt alleen die my troost gheuen mach. O God Prinche der Princhen Staet mi bi inden strijt Tbetrouwen opten minschen Dat wert vermaledijt O soete Heer diet al beurijt Ghy zijt die ons tontfermen plach Die v alleen als Heere belijdt Ghy zijt alleen die my troost gheuen mach. 