 GOd heeft ons zijn Euangelium vroet Ghegheuen om dat te lesen Maer de werelt en acht sulcken schat niet soet Want duer het vleesch en bloet So en compt gheen goet, hier gheresen. Ten is niet dan bouerije quaet Die de werelt hier gaet bedrijuen Al ofter gheen God inden hemel en saet Een elck so omme gaet Troost v volck desolaet, Heer mans en wijuen Men vraecht nv na gheen oprechte leer Ghiericheyt heuet douerhant genomen De woeckerye is nv ter weerelt seer Uerchiert met grooter eer Men vermaent van God niet meer, tonser onvromen. Ueel beroemen hem van dat Euangelium playsant Maer weynich daer na leuen Sy spotten noch voorwaer aen elcken cant Duer haer groot onuerstant Met Gods woort vayliant, hoochste verheuen. Nieu wetten bedencken sy alle daghe siet Het zijn godloose netten Na ghelt en goet, studeert dit ghediet Donnoosele lijt verdriet Duer tghewelt dat hier gheschiet, Heer wilt op ons letten. De Christenen royen sy wt, door quayen raet Den armen die moet noot lijden Sy sullent noch beclagen hier te laet Dat sy dat arm saet So wreet en obstinaet, hier comen bestrijden. Den armen wort verdreuen ouer al Sijn sweet en bloet wort gheten Sy crijsschen sy huylen, sy maken gheschal Maer God betalen sal Alle dit ghetal, groot int vermeten. Men vraecht nv na God den Heere niet meer Ghepresen wort ydele glorie Dongherechticheyt heeft ghenomen den keer Tbedroch is nv groot eer Luegen en is schande meer, in elckx memorie. Waer blijft nv broerlicke liefde groot Die werelt is nv vol dieuen Die trou ende tghelooue is doot Met een elck cleyn en grott Een elck slacht nv bloot, als die Dagon verhieuen Die weerelt en wilt haer niet verstaen Gods woort noch oock zijn leeren Sy en hooren verstant noch ander vermaen Dan eten en drincken saen Met schattinge om te gaen, o Heere der Heeren. Haer grootste conste is bancketeeren hoort In boeuerijen studeren Hier inne gaet sy wter maten wel voort Thout al met huer accoort Ualscheyt datmen oorboort, sonder cesseren Die blinckende sonne niet meer en can Haer claer rayen laten blincken Maer verliest haer schijn van nv voort an Dus is te recht elck man Bedroeft hier van, o God wilt v volck gedencken De Mane en sterren zijn beroert hier by Seer deerlick zijn sy in wesen Sy souden der boosheyt gheerne wesen vry Delementen roepen fy Ouer sweerels afgodery, o Heere ghepresen. Daer om compt nv Princelicken God U gheloouighen tot v vlien Uernielt dat eertrijck dat met v spot Dat daer hout v volck sot In dit Babels cot, laet den ioncxsten dach gheschien. 