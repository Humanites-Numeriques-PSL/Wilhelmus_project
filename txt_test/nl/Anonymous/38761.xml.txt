 HOe mach hy hem verblyen Die door 'tgheloof aen-siet Heer Iesus bitter lyen, Voor ons allen geschiet Waer af die Schriftuer doet vermaen Om ons voor Godt te vryen Sijn Vader ghehoorsaem. Siet wy sullen opclimmen Al na Ierusalem, (Sprack Christus) te volbringhen Na die Propheten stem, Dat van my claer geschreven staet 'tSijn u so vreemde dinghen, Besloten in Gods raet. Gaet wilt de plaets bereyen daer na de Iootsche Wet, Eer ick van u sal scheyen Sal ick volbrenghen net, dat die figueren wijsen aen Gaet wilt niet langher beyen ghy sultet na verstaen. Ter Tafele gheseten, Sprack hy also lijdtsaem, Een van u luy(wilt weten) Ist die my sal verraen sijn schapen waren so bedroeft En vraeghden hem secreten Seght Heer wiet is 'tbehoeft. Als tlof-sangh was ghesongen So hy't al had volbrocht Heeft hem beliefd' ghedrongen, Te gaen daer men hem socht, Hy seyt bedroeft ben ic tot der doot Hoort hier eens out en jonghen, Hoort, wat deed' Iudas snoot. Door gierigheyt ghedreven, Heeft hy den Heer vercocht, Om dertigh penninghen even, Heeft hy dit quaet ghewrocht, Hy nam met hem een grote schaer Die ick een cus sal gheven, Die ist, sprack die verraer. Christus viel op der aerden Sweten water als bloet Vader ist u van waerden Dat dit gheschieden moet Moet ick den Kelck nu ontfaen Om u wil te verclaren Sal ick sijn onderdaen. Gelijck een schaepken goedigh Dat men ten slaght-banck leyt So was Christus ootmoedigh Tot dat lyden bereyt sijn mont heeft hy niet opgedaen, Maer als een Lam sachtmoedigh, Is hy daer toe ghegaen. Hy werden daer ghevanghen En wierden swaer bespot, Sloeghen hem aen sijn wanghen Bevonden: Is hy Godt? Laet hem verklaren wte dat doet, Wy sullen hem ontfanghen Als Coningh meter spoet. Sy trocken en sy scheurden, En vlochten hem een Croon Van Doornen: dat noyt beurden Moordenaer, of Persoon: Versmaetheyt groot heeft hy gheleen, De Son de Maen die treurden Van spijt sy hem aendeen. Nae alle gijns versmaden En geesselen als moordt, Droegh hy sijn Cruys gheladen t'Ierusalem buyten de poort, En viel vermoeyt ter Aerden neer, Doort voort trecken der quaden, Wiens hert ghevoelt geen seer. Princen, ons Prins ghenadigh, Ghelaten, ende stil, Die was Godt onderdanigh, Doende sijns Vaders wil, Hy heeft ghedaen dat Godt behaeght, Want hy was ghehoorsamigh, Dit in u hertgens draeght. 