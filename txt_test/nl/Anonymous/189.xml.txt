 Rijck God wie sal ick claghen, Mijnen druck ende swaer verdriet Hier en is niemant ten daghen, Die my oock bystant biet Dus lijdt mijn herte rouwe Ende daer toe grote pijn Lief dede ick v ontrouwe So ware die schulden mijn. Eens siaers stont int herte, Van een reyn Vrouwelijc graen Nu lide pijne ende smarte, Om dat ick ben wt ghedaen Van rou mijn ooghen leken, En lijden groot verdriet Ick sie ick ben versteken Ick en weet die cause niet. Niet trouwe Lief wilt hooren, Altoos nae vrienden raet Ick en bender niet toe gheboren Om te comen in sulcken staet. Mijn goeyken is te cleyne Na v reyn Maechdelijn fijn, Dus leyt mijn harteken in weyne Om dat ick om tgoet ballinck zijn. Och goet ghy doet mijn quelen, Ende lijden groote pijn, Ick ben noch een te veele Daer ick willecoome plach te zijn, Dus gha ick achter lande Als een man desperaet, Lieff dit duncke my wesen schande Dattet goet voor die lieffde gaet. Wat dinghe heb ick bedreuen, Teghen v reyn Maechdeken soet Dat ghy my wilt begheuen En warpen onder de voet, Dies moet mijn harte trueren Ende lijden pijne groot, Sou dit noch langher dueren, Ick waer veel lieuer doot. Al ben ick dus bedroghen, Met v reyn Maechdelick zaet En valschelijck beloghen, Het compt by uwer daet Sprack ick te naer v eere Segt my dat Maechdeken coen, Anders dan deucht en eere Als ghy meucht v seluen doen. Ten had my niet ghespeten Al t'leet dat ghy my doet Hat ghy my niet verweten, Dat ick was te cleyn van goet Daerom dat sal ick mencken, Schoon lief die trouwe van dijn, Ick salder noch langhe om dencken Alst v vergheten sal zijn. Oorloff reyn creatueren, Die eens was de liefste mijn Meyndy dat ick sal treuren, Alst moet ghescheyden zijn Och neen ick bloem verheuen, Van v neem ick de keer Al hebdy my dus begheuen, Schoon Lieff men vinter meer. 