 Verheucht v ghy Nederlanden Verheucht v tis meer dan tijt Dat ghy nu siet comen tot schanden Die v dus seere hebben benijdt Den Spaniaert blijft int Nederlants crijt Jn spijt van haer moorden en branden Dies sy Godt den Heere ghebenedijt. Brabant en Vlaenderen schoone Artoys ende Henegouwe soet Die hebben als Vtrecht ydoone Haer verbonden met den Prince goet Om te verdrijuen dat spaens gebroet Dan Groeningerlant spant de Croone Want sijt volbrachtent met eenen moet. Casper de Robles bloetgierich Haren Coronel seer heet Die heeft doen grauen onmanierich Eenen put, en een wipghalge wreet Heeft hy gestelt tot elcx leet Om daer me te moorden vierich Want de basten waren oock al gereet. Voorts heeft hy by hem ontboden Al sijn Capeteynen cloeck Op dat sy als valsche Joden Souden besweeren zijn versoeck Dwelc was den Borger te brengen om hoec Waer voor sy niet en zijn gheuloden Dan Losy en wilde niet aen die vloeck. Doen hy nu wert gheware Losijs mannelicke daet So heeft hy terstont openbare Ontboden al vander straet Losijs Corporael ende zijnen maet Om van haer allegare Te vernemen haren raet. Waerop eenen Sergeant vanden Baeniere Antwoorde seer cloeckelijck Smackende de pen int viere Jck sy veel lieuer eer morghen een lijck Dus had den Coronel geenen wijck Dan seyde ick sal v schiere Doen vallen metten Palmen int slijck. Daer na zijn sy geghangen By haer Soldaten aen elcken oort Die alle sonder verlanghen Beloefden te wederstaen den moort Dit heeft den Coronel seer haest verhoort Dies hy met groote verstrangen Wert op haerlieden seer verstoort. Hy heeft den Loupes last gegeuen Te vullen veel geschuts gemeen Met haghel om te doen sneuen De Soldaten groot en cleen Die daer naer de wacht trocken reen Dan zijn opset is achter ghebleuen Want hy quam selfs int gheween. Als de Soldaten dit verstonden So swoeren sy terstont. Dat so sy den Coronel vonden Hem souden vangen vaet mijn oorcont Dies trocken sy met sulcken gront Tot voor zijn huys daer sy naert vermonden Hem niet en eerden na doude verbont. Dit heeft den Loupes seer verdroten Dies hijse dreychden stijf Dan sy hebben soo seer naer hem geschoten Dat hy qualick ontdroech zijn eygen lijf Ja zijn Soldaten noyt schoonder bedrijf Hebben met den ander gesloten Te leuen en steruen als man en wijf Doen zijn sy met eenen ghedruyse Gheloopen naer den Coronel Dien sy eysten wten huyse Noyt Tyran was in meerder gequel Sy namen hem met den goeden gesel En setten hem confuyse Opt Raedthuys verstaet dit wel. Daer naer zijnder noch gegrepen Vier Capeteynen bloot Met meer ander boeuen doornepen Die wel eer waren haer ouerhoot Die setten sy geuanghen in grooten noot Al warense vol loosheyts geslepen Sy en conden niet wederstaen den stoot. Seigneur Fascus verheuen Coronel van Zutphen was Die heeft hem terstont begeuen Jn een Monicken Clooster ras Al waer hy sonder langher geplas Sijnen baert en hayr heeft doen sneuen Om tontcomen dit vreemt gebras. De Soldaten als Leeuwen woedich Sochten aen elcken cant Om te vinden desen Tyran bloedich Dan wat sy deden den lieuen sant Die was inden Monicken pant En socht als ander Monicken moedich Na hem selfs, met een keersse inde hant. Den eenen Monick cloeck van aerde Verdroot dit groot gerucht Dies hy den Spaengiaert niet en spaerde Maer seyde onbeducht Dit is eenen monick sonder vrucht Van onser oorden als de vermaerde maer niet van dit conuents ghehucht. Den Monick me considerende Datse niet en verstonden zijn liet Dies hy hem weder accuseerde En seyden met een soet bediet Daer is den Man, dus hout hem siet Waer door sy hem apprehendeerde Met die Cap die hem bracht in groot verdriet. Corts daer na onbesweecken Vingen sy noch met groot Jolijt Den Prouoost die hem hadt gesteken Jn des Pastoors schoorsteen wijt Loupes wert met gebracht int crijt Dien sy soot heeft ghebleken Noemden den Beul van Groeningen subijt. Den Wachtmeester socht oock listen Om haer handen te ontgaen Dies hy vol arge listen Een Papen rock heeft aengedaen Dan sy cregen hem al mede gheuaen Ten baten kijuen ofte twisten Jnde diefput most hy springen saen Die vanden Dam en Delfsiele cierich Brochten mede als Lantsers goet Gheuangen haer Capeteynen vierich Noyt Soldaten waeren bet gemoet Sy swoeren tsamen met lijf en goet Malcanderen by te staen manierich Om te verdrijuen de spaengiaerts verwoet Voort hebben sy ontbonden Den Ambassadeur minioot Die vande staten was gesonden En vanden Coronel ghepijnt ter doot, Die sy terstont met herten bloot Eet deden na sijn vermonden Om dlant te helpen wt allen noot. Hier na is hy sonder laten Ghereden na Brussel vailiant Om daer te vertellen die staten Hoe hy was geuaren in Groeninger lant Dus danckt nu Godt aen elcken cant Dat hy ons dus compt ter baten Doen wy by na waren vermant. 