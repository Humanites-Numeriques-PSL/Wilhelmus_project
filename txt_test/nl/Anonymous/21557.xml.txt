 VUt dieper noot roep ick Heer aenhoort Want acht ghy op onse sonden naer Dauids schrijuen Of ist dat ghy v rechtueerdicheyt op ons oorboort Wie salder o Heere voor v staende blijuen. O Heere en wilt met ons in dijn oordeel niet gaen Want gheen mensche en sal ontschuldich zijn voor v aenschijn Maer wilt v ooghen van bermherticheyt op ons slaen Weest ghedachtich dat wy maer stof, asschen, en eerde zijn. In sonden zijn wy ontfanghen, en in sonden ghebaert Ende vleeschelick hier onder vercocht tot allen stonden Dus zijn wy der ydelheyt onderworpen sy v verclaert Maer by v o Heere is vergeuinghe der sonden. Door Adam zijn wy so seere ghecorrompeert Dat wy van ons seluen niet goets en konnen ghedincken Maer Heere ghy hebt v seluen tot ons verneert Ende ons eenen nieuwen sin willen schincken. Maer noch bestrijt ons de weerelt, met haren listighen raet Ende die sonde ouerualt ons lieden noch wel also seere Dat hem niemant en can beroemen dat hy is sonder misdaet Maer wy hopen op v bermherticheyt Heere. Mijnen geest die is in my met grooter droefheyt beuaen Als ick mijn sonden ouerdincke, O Heere ghepresen Daerom roep ic tot v wilt my inder noot bystaen Want van v so moet Heere mijn salicheyt wezen O God vader ick bid v door Christum ghebenedijt Ondersoect mijn herte, wilt my v wegen leeren Bewaert my dat ik niet en dole tot eeniger tijt Leyt my op den eewigen wech Heere der Heeren O Heere ghy hebt ons van stof der eerden gemaect En wilt dat werc uwer handen niet versmaden Want ghy zijt voor ons ghestoruen door v liefde die vierich blaect O Heere wilt ons verlossen van allen quaden. O Christus ghy hebt ons met uwen bloede ghecocht U ontfermherticheyt en is niet om gronderen Ende hebt de doot, duyuel ende helle tonder brocht Dus sullen wy met v in eewicheyt triumpheren. Uerblijdt v mijn siele, weest niet meer met droefheyt belaen Noch en wilt niet vreesen voor der sonden beswaren Want hy heeft die sonde int vleesch verdoemt wilt dit verstaen Dat moet den vloeck dragen, ende inder eerden varen Maer en wilt om ws vlees verghaen niet cleynmoedich zijn Want God die salt op wecken, dus wilt vruecht baren Dan suldy met v lichaem aenschouwen Gods claer aenschijn En also tsamen den lof des Heeren verclaren. 