 EEn mensch sijn leven doet hier bewijsen, Ec.19.26.27. Wat dat hy in de weerelt mint Men hoort hem hier ooc dickmaels hoogh prijsen Een staet, al eer hy hier begint, Of onbedocht hem daer toe gheven Dat namaels van hem wort beclaeght Dan wel bedocht heeft hier gheschreven, Een uytvercooren vat een Maeght. Paulus die schreef seer schoon van de Maeghden Niet uyt ghebodt, maer gaf een raet De gene die hem eertijts dit vraeghden, (En meenden 'thuwelijck waer quaet) Hoe dat een maeght, en die ontbonden, Mocht heyligh zijn, en reyn van Gheest, De staet is gheen oorsaeck van zonden Dan 'tmisbruyck moet wel sijn gevreest. Tis veel beter huwen dan te branden Als ons sijn Schriftuer doet vermaen: Want een maegt en and'ren ist geen schanden Die gheen beloften heeft ghedaen, Dat sy hen in de staet begheven, Den vrucht, niet uyt wellustigheyt Godt die ghebenedijt haer leven, Als sijt beginnen wel bereyt. Tegenheyt wort in die staet vernomen Wat d'oorsaeck is mooghdy verstaen, Als twee lieven by malcander woonen Sy sien 'tmistery selden aen, Waerom dat sy by een vergaerden, Haer doen (als noch) heel onbekent Och of haer Godt eens openbaerden, De vrucht al van dit Sacrament. Suyverheyt des lichaems is lof weerdig Als 'thertgen reyn ghevonden wert, Een slordigh Echt, of Maget hoveerdigh Sijn Godt haest beyden even vert Een reyne Maeght can haer verneeren, 'Tcan haest en onbehindert schien, Daer die verbonden dick tarderen, Ghedeelt van herten so men sien. Wie een staet verkiest in zijne daghen Al na 'tghetuygh van sijn ghemoet, Die bereyt sijn hert tot strijt by vlaghen, Want hem ontmoet veel suer en soet, De mueren, poorten, die men sluyten Van huys en cluys, en Clooster beyt, Bewaren gheen staet, als 'thert buyten Verbeelt, verdwaelt in d'ydelheyt. Princen hertgens geeft geen moet verloren Verstroyt van herten waer ghy sijt Denct God heeft het swac ende cranc vercoren Keert weer, keert weer, tis meer dan tijt, Want Godt te vinden is een smaken, Een smaken van de eeuwigheyt, Soeckt God te recht, ghy sult hem naken Beleeft u staet met danckbaerheyt. 