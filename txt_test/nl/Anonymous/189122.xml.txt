 Blaest met trompet, In Zyon onverhoedich, Op s'Heeren berch met, Huylt en weent tranen overvloedich, Ras onghelet, Al d'inwoonders voorspoedich, Der aerden besmet, Moeten verstoort worden weemoedich, Want de dach om tvolck pijnen, Vol duystere bruynen, Diet al sal doen verdwijnen, Is na by int verschijnen, Ghecrijsch, discoort, Wert dan in swerelts rijcke, Ghesien, ghehoort, En was noyt van dach derghelijcke. Snel onversien, Sal sHeeren dach ghenaken, Om t'oncruyt uytwien, Comende als vyer, hittich in blaken Niemant ontvlien Mach sHeeren dach der wraken, Vrienden by dien, Wilt neerstich bidden en waken, Want dien dach vol onvrede, Wert bitter van zede, Een dach der duysterhede, Vol drucks, en gramschap mede Een dach ghestelt, Om door steden en hoecken, Sterck met ghewelt, Alle de boosheyt t'ondersoecken. De Heere goet Sal in den dach gheresen, De menschen onvroet, Verdriet aendoet, alsoo wy lesen sonder moet, Sullen sy zijn mispresen, Ende haer bloet Sal als stof uytghestort wesen, Als dreck wert haer lichame, Haer silver end goude tsame Salse, na den betame, Niet verlossen der blame, Verderven groot, Sal in dien dach ghebeuren, Op d'aerde bloot, Onder alle de creatueren. T'vyer toornich wreet Is ontsteken behendich, En t'sal bereyen hert, Tot d'onderste helle onendich, Wrake bereet, Heeft God seer ellendich, T'Gheests Bruylofts cleedt, Dient aenghedaen, blinckende uytwendich, Want den boosen ter schanden, T'vyer des worms voorhanden. Sal al t'groeysel der landen, Verslinden en verbranden, De tijt haest nu Van het verderven smertich Betert doch u, Leetwesen tooghende rouhertich. Huylt met gheclach Voor u sonden fenijnlijck, Want s'Heeren dach Comt ghelijck een woestheyt verdwijnlijck Noyt yemant sach, Sulcken dach ooghenschijnlijck, Met handen gheslach, O wee, o wach, wert t'gheschrey pijnlijck, Sieckten en smerten treurlijck, Sullen ghevoelen gheduerlijck, Als een vrouwe suerlijck, Kinderkens baert namenlijck, Wee hen lieden al, Die dan vol sonden crielen, Want op dien dach sal, Gods toorne de sondaers vernielen. Siet dien dach hier, Als een oven int gloeyen, Sal comen schier Om de Godloosen te verbroeyen In gheen quartier, Sal tack noch wortel groeyen Met swaer dangier, Salt dien dach al tsamen uytroeyen, Want God (na Schrifts verhalen) Sal windtstormich hier dalen, Met vyervlammich doorstralen Om loon na wercken betalen, Waeckt wel hier by, Eer dat ghy comt in weene, Want dien dach onvry, Weet niemant meer dan hy alleene. Niemant weet yet, Van sHeeren openbaren, Somen blicxem siet, Van het Oosten na t'Westen varen, S'Ghelijck gheschiet, S'Heeren comstich verclaren, Wel hem die dan niet Naeckt werc vonden met den sondaren Want in dien dach verheven, Des oordeels wreet beseven, Sal elck, na daer bedreven, Rekenschap moeten gheven, In woorden, maer Onnut, ydel ghesproken, Sullen hier naer Van God niet blijven onghewroken. Wt den woorden fijn, Sullen sonden beswijcken, Gherechtveerdicht zijn Of uyt u woorden verdoemt blijcken Want na t'aenschijn, Sal God t'oordeel niet strijcken, Maer in tijts termijn, Straffen den armen als den rijcken, Want God niet om verstercken, Sal gheen persoon aenmercken, Neen, maer leeck ende klercken, Loonen na haren wercken, Met sijns monts sweert, Aen bey sijden scherpsnedich, So sal God expeert, Straffen al die zijn vonden ledich. Ledich beswaert En blijft ter merckt niet staende, Maer in den wijngaert: Werckt neerstich, so schrift oyt vermaende Ras onghespaert, Wert de basuyne staende, En met gheluyts aert, De Hemelen werden vergaende, En d'elementen cierich Sult en seer dangierich, Smeken van hitten vierich, O vriendekens manierich, Als desen tijt, Gheschiet, schickt dat ghy claerlijck Onstraffelijck zijt, En onbevleckt in vfrede eerbaerlijck. Die hier tijt heeft, Die wake t'allen stonden, Want als de tijt begheeft, Werter gheen tijt meer bevonden Hebt ghy ghesneeft, Met de Godloose honden, Ter tijt dat ghy leeft, Thoont oprechte leetwesen van sonden, Wilt tot den Heer vluchten, En na Ioannes pluchten, Met rouhertich versuchten, Doet boetveerdighe vruchten, Want aen den boom, Is ghestelt hier op d'aerde, De bijl seer vroom, Om den boom vellen na sijn waerde. Elck boom die draecht Gheen vruchten goet ghebleken Daer de worm knaechten Int helsche vyer wert hy ghesteken En ghy beclaecht, Wert, van diet al sal wreken, Gantsch schoone uytvaect V Oude sondighe ghebreken, Ende na het behooren, Als zaet uyt God geboren, V gerechticheyt becooren, Bereyt, door dat oordeel vooren, Verloren laes Gheenen tijt, vrienden ingienich Maer bereet staet Teghen sHeerne comste onversienich. Als ment niet meent Sal des Heeren dach rijsen, Blijft niet versteent Maer met een geestich verjolijsen Het herte reent Van 't suer deessems afgrijsen Ootmoedich vercleent, Weent, en wilt goet berou bewijsen Met lendenen en ghedachten, Opgheschort, door sgheests trachten Wilt den bruydegom verwachten, De wijse maechden slachten Sult ghy certeyn, Die waren inghelaten Met olye reyn Der caritaten, in haer vaten. V vaten schoon Des gheloofs, na tbeschrijven Met olye ydoon Der liefden, wilt gheestich verstujven, Daer niet u loon Wert, met de dwase wijven Die in s'Hemels throon, Als d'ander niet mochten beclijven Maer moesten blijven buyten Dus door des Gheests virtuyten En de duere gaet sluyten Opent uws sins conduyten Hier niet en vaeckt, Maer altijt sonder leeten Nuchteren waeckt, Voor t'gheluyt van sHeeren trompeten. S'trompets gheluyt Sal druckich dus sonneten, Ghy doode comt uyt, Wilt ten voordeel compareren: Verciert als Iuydt, Met s'geests blinckende cleeren, Wert Christus bruyt, Salich met die schaepkens vol eeren. Maer de bocken onblijde Werden t'eewighen tijdt Ghestelt ter slincker zijde, Met de vermaledijde, Int helsche torment, By s'Duyvels met genoten, Daer men sonder endt, Verdoemt en moet blijven gesloten. Dus voor een slot Met standtvastich betrouwen Vriendekens vreest God, En gheduerich tot s'doots benouwen, Houde sijn ghebodt, Ghehoorsaem sonder flouwen, Dat ghy salich lot Crijcht, door sGheests gracelijck bedouwen, Want God niet om vercieren, Hooch Princier der princieren, Diet al heeft int regieren, Aenschout, hert ende nieren Sterck ende kranck, T'moet al voor hem vertooghen, Sijn oordeel stranck, Hebt doch (vrienden) altijt voor ooghen. 