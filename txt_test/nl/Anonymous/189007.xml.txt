 Ghy Christen hoort dit cleyn vermaen En wilt dit liet in danck ontfaen, De schrift doet ons openbaren, Dus wilt dit wel te recht verstaen, Den arbeyt is anders verloren, Wy souden gheerne wesen ghenaemt, Gods kinderen soot wel betaemt So moeten wy hoort na desen Omgordet sijn met der liefden bant, En onsen God van herten vresen. Sijn woort doet ons vermanen fijn Ootmoedich van herten te zijn, Dat quaet met goet te betalen, Ons woorden met sout ghemengt te zijn, Ende weghense in schalen. En wachtet u voor sonde en schant, Waer dat ghy zijt aen allen cant, En wilt de Schriftuere doorgronden Op dat u licht niet duyster en brandt, En weest niet lichtveerdich van monden. Aenhoort doch wat ons Paulus seyt Hoe claerlijck dat hy ons uytleyt, Quaet gheclap verderft goede zeden, Dus wandelt als uwen roep betaemt, En hebt wel acht op uwe reden. Dit is aldus een simpel bediet Met corte woorden verhaelt in dit liet. Of daer yemant met waer behanghen, Want het en betaemt den Heylighen niet, die hebben veel acht op hare ganghen. 