 VErhuecht kleyn hoopken alle ghelijcke Dat hier van God vercoren is Svaders belofte is autentijcke Ons nv een kint gheboren is Gheblust des vaders thooren is Dwelck seer soet ons om hooren is Uoor onse smerten hy heeft gheleden Als een salich onnoosel lam Uyant helle doot voor ons bestreden Onse misdaden hy op hem nam Dit is tsaet der vrouwen lofsam Dat voor ons ter weerelt quam Dat Serpent heeft hy vertorden Dat ons hadde gherockt verdriet Onsen broeder is hy hier gheworden En heeft ons al verlost om niet Wt ghenade ist gheschiet Al na des Schrifts bediet. Iacobs belofte is nv volcomen Ons is eenen sone ghepresenteert De wet die ons bracht in verdomen Is voor den gheloouigen gecasseert Dus kleyn hoopken triumpheert Dat met Christo vnieert. Wt Iacob is een sterre gheresen So Baalam dat wel hadde voorseyt Die ghewont was quam hy hier ghenesen Al door zijn groote bermherticheyt En heeftse al trijcke bereyt Die de waerheyt hier verbreyt Ghy herderkens wilt nv ontwaken Gheeft nv ghehoor des Enghels woort Wilt v na Bethleem ras maken Uwen verlosser die Sathan verstoort Is nv gheboren rechte voort Loopt al met een accoort God de Heer, en Prince verheuen Is gheworden een kint voorwaer Om ons alle te brenghen int leuen Uersoende hy Adams misdaet seer swaer Dus verblijt alle verre ende naer Al in dit salich nieuwe iaer 