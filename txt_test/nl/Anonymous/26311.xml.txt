 AChab over, Israel verheven, Regeerde binnen Samaria Veel Afgoderye heeft hy bedreven, Jerobams weghen die volghd' hy nae, Noch gaf hy zijn trouwe, Een Heydensche Vrouwe, Gheheeten Jesabel, Baal hy eerde // Ende verkeerde, Dat Huys van Israel. Elias die was van Godt ghesonden, Om over al zijn boosheyt zwaer Hem een felle straffe te vermonden, Hoe dat binnen dat selve Jaer, Daer Godt gheenen Reghene verleenen En sou noch dauwe niet, T' welck Godt so dede // En daer volghde mede Dieren tijt en verdriet. Maer den Heere die zijn volck can troosten en zijn ghenade wel bewijst, Deed' Eliam vluchten nae den Oosten, De Raven hebben hem ghespijst Aen eener Beke, Maer by ghebreke Van reghen over al, T' water verdroochde // na Sarepta poochde Hy hem, soo Godt beval. Daer vant hy een Wedu goet van aerde Buyten de poorte van der Stadt, Die daer hout raepte en vergaerde, Om eenen dronck waters hy haer badt, Zy ginck ghewillich, En onverschillich, Om wat te halen, maer Siet den Prophete // Heeft om een bete Broodts noch ghebeden haer. Zy sprac, so waerachtich als in 't leven Uwen Godt is, een hantvol meel, Dat en is my maer overghebleven, En in een kruyck oly niet veel, En siet ick sochte Hout dat ick mochte Voor mynen Soon en my Wat gaen bereyden // Om alsoo te scheyden Wt dese Werelt vry. Elias die sprack, gaet doet u saken, Maer wilt voor my wat brenghen eest, Dan sult ghy voor u beyden wat maken Maer en wilt niet sijn bevreest: Want nae s Heeren spraken, Niet en sal laken U meel noch oly jent, Tot dat den waerden // Godt op der Aerden Weder den reghen sendt. Zy heeft also ghedaen, dus hebben geeten Elias, zy, en haer ghesin, Wat zy uyt haer maten heeft ghemeten Oly oft meel, t' wert niet te min, Langhe na desen Sandt Godt ghepresen Tot Achab Eliam, Maer onder weghen // Eliam teghen Achabs Hoofmeester quam. Want hy was ghesonden aen alle hoecken By Beken en Fonteynen saen, Hoy om s' Conincx peerden te gaen soecken, Dat t' Vee niet al en sou vergaen, Als hy nu kende Eliam, ende Als Elias sprack schier, Seght uwen Heere // Met snellen keere, Siet Elias is hier. Hy heeft dat gheweyghert, en vertelde Datter gheen Volck noch Landt en was, Achab die en had, als die onstelde, Aldaer doen soecken Elias, Ghedoodt, verbeten Heeft Godts Propheten, Jesebel onghespaert, Maer uytghesondert, heb icker hondert In speloncken bewaert. Want u knecht die vreest den Heere seere, Van zijn jeucht aen, hierom indien Dat ick nu tot mynen Heere keere, En segh ick hebbe dy ghesien, Ter selven wylen Soude veel mylen Gods Gheest wech voeren dy, Voor vast ick houde // Achab die soude Daerom doen dooden my. Elias zwoer, hy soude sonder falen Voor Achab hem vertoonen vroet, Dus ginck den Hoofmeester verhalen, Achab die quam hem in t' ghemoet. En vraeghd' Elias, Of hy den Man was, Die door al zijn voorstel, Aen alle zyden // Sonder vermyden, Verwerde Israel. Elias die sprack, Ick en verwerre Israel niet door gheen abuys Maer het wort verwerret wijt en verre Door u en door uws Vaders huys, Dat ghy ghevloden Sijt de gheboden Des Heeren Sebaoth, Ende mishandelt // So dat ghy wandelt Na Baal den Afgodt. Dus laet nu gheheel Israel versamen, Op den Bergh Carmelus, ende al Die Propheten van Baal by namen, Vier hondert vijftich in 't ghetal, Jae die Propheten, Al die daer eten, Aen Jesabels tafel, Dus t' eender sommen, Sijn zy ghecomen Op den Bergh van Carmel. Elias die vraechde t' volck hoe langhe Dat zy over beyde zyden manck, Wilden blyven gaende even stranghe, Is de Heere Godt, gaet zynen ganck, Maer is het Baal, Wandelt hem nae al, Noch deed' Elias daer Brenghen twee Ossen // Om t' volck te lossen Wt haer dolinghe zwaer. Hy liet den Propheten, Baals eenen Wtkiesen, om offeren fijn, Welcks Godt met vier soude verleenen Antwoordt, die soude Godt sijn, Baals Dienaren, Die leyden haren Osse, daer op dat hout, Ront om zy liepen // Spronghen en riepen Tot Baal menichfout. Van den morgen vroech hebben zy geroepen Verhoort ons doch, o Baal Godt, Maer op geen antwoord' en was daer te hopen Elias die sprack tot haer uyt spot, Roept buyten spele, Met luyder kele, Want het mach wesen wel, Dat hy nu lichte // Slaept ofte dichte, Oft yet te doen heeft el. Luyde ghinghen zy roepen ende tieren, Met messen en priemen haer lijf, Tot den bloede hicken en pickieren, Al nae der Heydenen bedrijf, Tot na den noene Als men te doene Spijsofferhande plach, Maer geen antwoorde // Men daer en hoorde, Van Baal, noch en sach. Elias die ginck in t' volcx aenschouwen Des Heeren ghebroken Altaer, Met twelf steenen wederomme bouwen Romtom een vore maeckt' hy daer, T' hout hy bereyde Daer op hy leyde Den Osse metter spoet: Ende hy hieten // Driemael begieten Met water overvloet. Elias die sprack en heeft ghebeden Godt Abrahams ghebenedijt, Isaacx en Israels, toont heden, Dat ghy Godt in Israel sijt, En ick u knecht, vry, En dat ick recht, my Droech nae u heylich Woort: Op dat O Heere // Dit volck bekeere, Doch mijn ghebedt verhoort. Doen sant den Heere t' vyer sonder vertoeven Dat al den Brandtoffer verslont, Steenen, Aerd', en water in der groeven, Als t' volck dit sach, het viel terstont Ter Aerden neder, Keerende weder Al tot den heer eerbaer Den Heere crachtich // Is Godt waerachtich Beleden zy algaer. Die valsche Propheten al versleghen Werden van Elia vailiant, En door zijn gebedt, sant Godt den regen Van den Hemel wederom op t' Landt, Als voorby waren Gheheel drie Jaren, En ses maenden ghetelt, Datter met allen // Gheenen gevallen En had, op d'Aerdtse velt. Gheestelijcke Israelsche bende, Gheenen Baal in u hert' en stelt, Dat u Godt altijt den reghen sende En u met droochte niet en quelt, Uwen Elias, Christus Messias, T' levende water gheeft, Voor niet en wensche // Hier elcken mensche Die hem vyerich aencleeft. 