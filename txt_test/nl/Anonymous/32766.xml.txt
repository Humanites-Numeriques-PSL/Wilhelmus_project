 Iesu, mijn Al, en mijnen Een, Die ick bemin, en anders gheen: Daer ick op stel mijn hert en sin: Om dat ick't in u alle vin'. Soete springh ader vande vreught, Die my alleen innich verheught: Die sonder sangh oft snaer ghetier Mijn ziele stelt in vol playsier. Ben ick in sieckte of in pijn; Iesus is troost en medecijn: Hy maeckt een suyver minne-wont; Waer door mijn ziele wordt ghesont. Praemt my den dorst, of hongers noot Iesus is dranck en Hemels broot. Een broot, dat niet en wordt verteert; Maer dat den mensch in Godt verkeert. Wat isser, daer mijn ziel af-claeght, Als sy maer Iesum by haer draeght? Den besten pant, den rijckxsten schadt, Die oyt een Prins des werelts hadt. Geen gelt, geen gaut, geen Coninck-rijck Can by mijn Liefste sijn ghelijck: Gheen dranck, gheen spijs, gheen soeticheyt By Iesus teghenwoordicheyt. Iesu, of ick in u soo stondt, Dat ick hier noyt gheen vreught en vondt? Maer bleef en leefde t' aller ijt In u, die't levens leven zijt. Ick wensche, dat al mijn verstant In u mach wesen vast gheplant: Soo dat ick niet en ken noch leer, Als Iesum, daer ick mee' verkeer. Ick wil mijn wille gans gaen uyt, Dat ghy die in u wille sluyt: Dat ghy mijn lust en sinnen stilt, En breeckt den wil, die anders wilt. Als ick dan Iesu soo aencleef, Heb ick een leven, daer ick leef; Een waerheydt, daer ick vast in staen; Den wegh, waer door ick recht mach gaen. 