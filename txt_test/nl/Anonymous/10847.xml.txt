 Laet ons in deser feeste, sijn Vrolijck en bly van gheeste, zijn En so van herten bly Ret horijcken en Muzijcken Komt al ghy gheesten by Laet ons helpen zinghen vry. Nu dat wy zijn gheseten, hier So laet ons druck vergeten, schier En voort met eer en deught Vreught bedrijven sonder kijven Tot vrede elck hem veught Op dat wy rapen gheneucht. Toont uwen Lief, liefd boven al Die liefden u weer loven, sal. Als ghyt int herte prent Trou en eere, even seere Want liefd’ is t’Fondament Ende trou moet blijcken jent. Schuwt alle valsche strepen, fel Tis uyt joncsten begrepen, wel Dat wy uyt liefd’ bestaen Hert en sinnen, konst verwinnen Deur deughdelijck vermaan T’woord is crachtig reyn ghedaan. Aensiet die jonckheyt even, soet Die met gheneuch te leven, doet Denckt dattet wel betaemt T’allen stede, vreughd’ en vrede Daarmen vry onbeschaampt Lustich met minnen versaamt. Prince sluymt en smeert, den borst Drinckt eens om en weert den dorst Laat door der konsten spruyt V jeucht groeyen in lief bloeyen Als een wel ruyckend’ cruyt Neemt in danck dit slecht besluyt. 