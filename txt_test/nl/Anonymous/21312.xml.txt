 C Hristus is verresen Ghedoot heeft hy de doot En ons verdient midts desen Sijns Uaders rijcke groot Hy heeft die hel, fel, snel Den viant verwonnen en niemant el. Wat Eua hadde bedoruen En Adam heeft verbuert Heeft Christus peys verworuen Tverbont heeft hy gheschuert Tviants schacht, cracht, macht Is heel triumphelick tonder bracht. Tserpent dat is vertreden Dat deerste lueghen looch Sijn hooft met allen den leden Ueracht dat ons bedrooch Tviants list, mist, quist Hy blijft verwonnen die maecte twist. Tviants scepter is ghebroken Sijn croon die is ontwee Als Sathan wonder wou coken Brack hem zijn mes int schee Hy wert bespot, bot, sot Dat hy hem stelde teghen God. Dat vleesch wou Sathan hulpen De werelt wou wonder doen De sonde dat leelick wulpen Briet dat venisoen Ten hielp int crijt, spijt, nijt Christus verrijsen wan den strijt. Nv laet ons Christum louen Onsen verlosser, want Hy ons verwerft hier bouen Sijns Uaders rijck en lant Dus weest met my, bly, ghy Christus triumphe maect ons vry. 