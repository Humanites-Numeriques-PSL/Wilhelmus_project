 CHRIstus de Heer ten Jordaen quam, Nae zijnes Vaders willen, Van sanct Johans de Doope nam, Syn Werck end Ampt t'Vervullen. Daer woud' hy stifften ons een Badt, Te wasschen ons van Sonden, Versuypen oock den bitter'n Doot, Door syn selffs Bloet end Wonden, Het gold' een nieuwe Leven. So hoort end mercket alle wel, Wat Godt heeft selffs die Doope, End wat een Christ ghelooven sel, Te mijden Ketters hoopen, Godt spreeckt end wil, dat Water sy, Doch niet alleen slecht Water, Syn heylich Woort is oock daer by, Syn Geest so Rijck van Gaven, Die is al hier die Dooper. Sulcx heeft hy ons bewijset claer, Met Woorden end ghedaente, Des Vaders stem daer Openbaer, Aen Jordaen ons vermaende, Hy sprack: Dat is mijn lieve Soon, Aen dien ick heb Behaghen, Dien wil ick u bevolen schoon, Dat ghy sult t'Allen Daghen, Nae volghen syner Leere. Oock Godes Soon hier selve staet In syner Menscheyt reyne, Die heylig' Gheest hem neder laet, Ghelijck een duyf so cleyne, Dies wy niet sullen Twijff'len dan, Als wy Ghedoopet waerden, All' dry Persoon Ghedoopet haen, Daer met by ons op Aerden, Te Woonen haer begeven. Syn Jongers heet de Heere Christ Gaet alle Werelt te Leeren, Dat sy in Sond' verloren is, Haer sal tot Boete keeren, Wie ghelooft en wert ghedoopt daer by Sal Salicheyt verwerven Een Nieuw' gheboren Mensch is hy Die niet meer en kan sterven, Maer t'Hemelrijck sal Erven. Wie niet gelooft dees weldaet groot Die blijft in synen Sonden, End is verdoemt ten Eewighen Doot, Diep in der Hellen gronden, Niet helpt syn eyghen heylicheyt, Al syn Doen is verloren, De Erffsond' maeckt tot Nieuticheyt, Daerin hy is gheboren, Vermach hem selffs niet helpen. Dat Oog' alleen t'water siet aen Als Menschen Water gieten, Die g'loovig' Geest die Cracht verstaen Van Christus bloedich vlieten, End is voor hem een Roode Vloet, Van Christus Bloet gheverwet, Die alle schaed' ghenesen doet, Van Adam Aengheervet, Oock van ons selffs begaene. 