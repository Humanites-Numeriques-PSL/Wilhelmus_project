 HEt daget inden oosten Het lichtet ouer al Wie verholen wilt vrien die en slapet niet te lanc Wie verholen wil vrien Op goede gestadicheyt Hout twachterken te vriende so en schiet hem ia gheen leyt. Daer lach een waerde vrouwe. Al op haer camer en sliep. Si was so seer versaget | si en consten gherusten niet. En versaecht v niet so seere Mijn alder soetste lief Ic ben en iongelinc schoone Ic heb v van herten lief Sidy een iongelinc schoone Och wiste ic dat voorwaer. Ic sou mijn ionc herte dwingen Mijn trueren waer al gedaen Hi namse in sinen armen. Hi swanckse al in dat gras. daer laghen si twee verborgen Tot dat scheen den lichten dach. Wi twee wi moeten sceyden. Het moet gescheyden zijn die wachter blaest sinen horen Ick sie den dach int scijn Ic en weet van gheenen dage Noch van geenen manen schijn Ghi zijt die morghen sterre | Ghi verhuecht dat herte mijn Och die dit liedeken dichte. Dat was een ruyter fijn Hi heuet ghesongen so lichte Te Campen al inden wijn 