 Den lustelycken Mey Christus playsant Vol alder deuchden groene Is door den heylighen Geest als nv gheplant In alle gheloouige coene Die tot desen Meyboom schrijt Wort van allen sonden quyt Sijn deucht ende al sijn leuen Wilt hem Christus minnelyck gheuen. Het vriesen, het sneuwen is nv gedaen Den winter mach ons niet dwinghen De oude wet is al vergaen Die liefde moet al volbrenghen Die vast aen Christus liefde cleeft Ende lief sijnen broeder heeft Als hem seluen, nae Paulus leeren Die volbringt die wet des Heeren. Die vogelkens singhen int groene wout Soo vrolijck ombedwonghen Dat syn die Engelkens menichfout Ende alle gheloouighe tonghen Dese singhen glorie fijn Moet Christus inden hemel sijn Pays mannen ende vrouwen Die op syn woort betrouwen. Dese meyboom Christus so ieuchdelijck bloeyt Met deuchden menigherhande, Hy heeft ons metten dauwe bespoeyt Sijn bloet tot eenen pande, Compt alle die belast sijt ende slaeft Tot mij seyt hij ghij wort ghelaeft Ick sal v ontladen van sonden Mijn iock is licht beuonden Sijn Godlijck woort is een ghebloeyt rijs Daer mij op moeten heeten Dwelck is ghesegelt na Godts aduys Met Christus bloedich sweeten Hij heeft den helschen vyant groot Die sonde ende eewighe doot Verwonnen ten eewigen daghen Ende allen onsen last ghedragen. Comt ter fonteynen die oueruloedich staet Wilt van den water drincken Dwelck tot in dat eewich leuen gaet Christus wilt ons minlijck schincken Want daer vloet wt Christus buyck Leuende water tot onsen ghebruyck Den heylighen Gheest eersaeme Schenckt hij ons tot onser vrame. Ghelooft sij den Meyboom victorieus Die ons Godt schanc wt minnen Wt den geslachte Iuda coragieus Een leeu niet om verwinnen Christus den eewich groyende meij Die maeckt alle herten blij Met sijnen gheeste ieuchdich Die hem versoeken vreuchdich. O prince Iesu meijboom gebenedijt Die daer staet seer soet van roken Ontfanget ons in v armen wijt Aent cruyce voor ons ontploken Alleenlijck by vwer deucht Door uwen geest ons herten verheucht Soo worden wij deelachtich In ws vaders rijck warachtich. 