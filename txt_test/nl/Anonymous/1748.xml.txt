 TE Gherbeken binnen daer staet een steenen huys daer rijdt alle dage Een edel lantsvrouwe wt Si rijdt wt alle daghe Selue heeft si een so goeden getrouwen man die clerc die scrijuer stont in haeren sinne. Die heere tot zijnder vrouwen sprack Wel edel ioncfrouwe mijn Seer wonderlijcke dinghen Mi ter ooren ghecomen zijn Mi is ter ooren ghecomen. Hoe dat ghi metten scrijuer gaet spaceren inden wijn Ende te samen boeleren gaet inder stouen Och heere seyde si heere Wel edel heere mijn. Van alle sulcke dinghen Wil ick onschuldich zijn Ic en quam noeyt inder stouen Tis so menighe vrou soo menich eerbaer wijf Si worden also dick beloghen Tsmorghens vroech alst was schoon dach die heere reedt van huys Mer des auonts also spade So quam hi wederom na huys Hi streeck op zijnder salen. Daer vant hi sinen scrijuer bi zijnder ioncfrouwen staen. Seer vriendelic dat si op malcanderen sagen Die vrouwe tot haren heere sprack Wel edel heere mijn Van alsulcke saken | Moet ic nv schuldich zijn Laet uwen moet doch sincken Daer twee soete liefkens tsamen vergadert zijn Den rincschen coelen wijn woudy hem gaerne schincken Den rinschen coelen wijn. Die ick v schincken sal Daer sult ghi wel op dincken Alle v leuen lanc Ghi sult daerom wel dincken Ic sal v beyde te gader doen steken in eenen sac. Al inder masen sal ic v doen verdrincken. Hi namse daer beyde te gader Hi stackse in eenen sack Hi worpse al in der masen Die mase die was nat. Hi worpse al inder masen Daer stont so menich heere so menich edel man die dat met beweenenden ooghen saghen an. 