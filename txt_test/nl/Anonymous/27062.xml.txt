 Alsmen schreef duysent vijfhondert Jn dat achtensestichste Jaer, Sachmen gheschien groot wonder Te Brussel int openbaer, Vier Grauen Edel van bloede Dooden sy in corter stont, Daer toe seer rijck van goede, Jck wilse v doen condt. Een Prins van grooter machten, de Graue van Egmont, Als een Schaep ginck hy ter slachten, En daer was de ure en stont, Men sach daer weenen en trueren So menich Wijf en Man Te Brussel binnen der Mueren Om de Graue was Edel gedaen. Cloeck ginck hy na der stede daer hy moste steruen, verstaet: Ghy Heeren en Burghers mede, En isser nu gheen ghenaet, Soo ben ick een arme Graue daer toe gheen Edelman: Niemant hem antwoort gaue, de Graue sprack nu wel an. De Graue nam sonder treuren Een Cussen hoort dit bedien, daerop hy den doot wilde besueren, daer op booch hy zijn knien, Te samen leyde hy zijn handen, Ten Hemel siende seer soet, Godt doende zijn Offerhande, Die Graue dat Edel bloet. Als zijn knien waren gheboghen, En zijn handen waren gheuoecht, Een heeft dat sweert wt ghetoghen, Die den Graue zijn hooft af sloch: Sijn bloet sachmen daer stralen, Edel van Ordens verbont, Godt sal die oorsake verhalen Van die Graue van Egmondt. Al op der seluer uren, Quam Edel van stam en Bloet, Die Edele Graef van Hooren, Liefhebbende Gods woort soet, Lieflick sachmen hem daer treden, Als een Slachtschaep ter doot Comende ter seluer steden, Daer hy moste steruen den doot. Als hy daer was ghecomen, Die Graue Delzijn genaemt, Hy sprack vry sonder schromen, En isser nu gheen ghenaed? Niemant hem antwoort gauen, Den Edelen Graue goet, Na Egmont was zijn vraghen Baals Pristers by hem stoet. Egmont lach daer verslaghen, Ghedect met een cleet dicht, Aen zijn voeten wert hijt gheware, Hy heeft het cleet opghelicht: De Graue sprack met reden, Sijt ghy daer Egmont, Sijt ghy my voorghetreden, Jck wil v volghen terstont. Baals Priester met zijne cluchten Tradt tot den Graue groot: Gaet van my (sprack hy met suchten) Want ghy doet my aen den doot: Hy wist wiese waren al voren, Des Duyuels en s Paus ghebroet, Van Antechristus gheboren, Die daer dorsten na t'onnosel bloet. Een Cussen hy voor hem vanden Daer booch hy op zijn knien Te samen leyde hy zijn handen, Tot den Hemel sachmen hem sien, Hy voer wt dese Warande, Heer ick beueel v mijn gheest En mijn siel tot een Offrande Sprack de graue onbeureest.. Als zijn knien waren geboghen, En zijn handen waren geuoecht Een heeft dat Sweert wtghetoghen Die den Graue zijn hooft afsloech, Sijn bloet sachmen daer blincken, Edel van stamme root: Dus sachmen de graue krincken Van Hoorn seer minioot. Twee Broeders in Gods vreden, Van Batenburch twee Vorsten groot, Beruoets sachmense treden, Blootshoofts al na den doot, Singhende wt helder kelen, Wt David den sesten Psalm: Straft my niet Heer in velen: Tot Godt quam haerlieder galm. Vrymoedich int openbare Aenriepen sy haren Schepper groot, De Trommelen ginghen allegare, Die sloeghen daer al accoort: De Jongste begost te trueren, Hy liet so menighen traen, Om dat het niet mochte ghebueren, Dat die lieden hem conden verstaen. Al comende op de stede, de twee Grauen ionck van Jaer, Sy waren in Godt te vreden, Tot den doot begauen sy haer, Haer knien sachmen haer booghen, Men sloech hen daer af dat hooft: O Godt hoe moechdijt al gedoogen, dat v woort dus wert berooft? Groot suchten ende claghen Ende weenen gebrack daer niet: Men hoorde mans en vrouwen gewagen, O Godt wat grooter verdriet Van de Heeren der Nederlanden, diemen daer doot en brant, En so menich man coemt te schanden door Ducdalue den wreden Tyrant. O Duckdalf met v genooten, Sijt ghy niet sadt van tbloet dat ghy in Napels hebt vergoten, En voor mets soo menich man goet. Waren dat niet Schelmsche wracken, Dat ghy dien onghelesten Calck Jnt broot oock dedet backen, O ghy Verrader ende Schalck. Al met v bloedighe Tanden Als Pharao en Jesabel Coemt ghy in dees Nederlanden, Als Herodes quaet en fel: Hanghen, moorden, en branden, Ontlijuen al metter spoet: Ghy sult met Babel comen te schanden, Al om t'onschuldighe bloet. 