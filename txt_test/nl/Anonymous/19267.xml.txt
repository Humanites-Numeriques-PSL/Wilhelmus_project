 HEt sweert is wter scheyden Om te storten onnoosel bloet Die Phariseen verleyden Pilatum al metter spoet Al is Pharao op ons verwoet Godt can ons wel ghenesen Uoor den onwetenden ist dat ic bidden moet Al die mijn veruolghers wesen. Alleen zijn si op my verbolghen Om dat ick op Christum staen Daerom willen si my veruolghen Ick en weet waer henen gaen Al souden si my ter doot toe braen Die schriftuere die sal ick lesen O Heere wilt haer ten besten beraen Al die mijn veruolghers wesen. Als ick sadt in die taueerne Daermen niet dan boosheyt en brout Doen saghen si my seer gheerne Wijf en kint liet ick benout Dit hebben si langhe wel aenschout Sy en straften my noyt van desen O Heere v gratie op haerlieden dout Al die mijn veruolghers wesen. Egipten moet ick laten Sy hebben mijns leuens beroempt Gaen dolen mijnder straten En verbeyden den dach die coempt Wie Christum volghen wil ombeschroompt Wort vander weerelt begresen O Heere en laetse doch niet verdoempt Al die mijn veruolghers wesen. Al ist dat si begheeren Mijn bloet seer onueruaert Wie sal mi moghen deeren Als ghy my o Heere bewaert U heylich woort heb ick verclaert Dwelck si my verbieden te lesen O Heere en laetse toch niet beswaert Al die mijn veruolghers wesen. Doen ick ouerspel hanteerde En leefde na des duyuels raet Int hoeren huys verkeerde Daer men alle duechden versmaet Doen ick loonde quaet met quaet Die weerelt heeft my ghepresen O Heere vergheeft haerlieden misdaet Al die mijn veruolghers wesen. Doen ick schriftuere ghinck versinnen O mijn Heere ghebenedijt Wy moeten die weerelt verwinnen Souden wy comen daer ghy zijt Ick wil gaen laten des weerelts iolijt Al sou ick van haer worden becnesen O Heere schelt haerlieden boosheyt quijt Al die mijn veruolghers wesen. Cleyn vergaderinge wilt vromelijck strijden Blijft volstantich tot in dat ent Uwen Hertooch heeft moeten lijden Totter doot was hy in torment Dat deden die schriftgheleerden blent Die de waerheyt hebben verwesen O Heere bewaertse toch ongheschent Al die mijn veruolghers wesen. Prince Godt wilt ons verstercken Door v goetheyt o Heere ient Dat wy v mogen behagen in woorden in wercken En vreesen oock gheen torment Al sou het lichaem worden gheschent Als v licht is in ons gheresen O Heere maeckt haer uwen wille bekent Al die mijn veruolghers wesen. 