 ONlangh vroegh in’t morghen root, Tusschen het flickrigh daghen, Porde mijn lust tot jaghen, VVanneer Avroras sael ontsloot En dat de gulden vvaghen VVerdt aen ’t gareel gheslaghen: Op ’t rislijck ghehoor Beliep ick het spoor, Maer ’t VVichjens vermoor My juyst quam te voor, Dat ick steedts hier door Moet aen mijn oorsprongh klaghen. Achter een duynjens in het lis Sach ick vvat vvreemlich vvoelen, Snuyflen in sijn krioelen: Dies ick met aenvangh buyten gis Meende mijn lust te koelen In reyn Dianaas doelen, Maer ick vondt my verraen, In het komen aen Soo sach ick daer staen Snoo vrou Venvs haen, Die mijn droef ghetraen Meer onlust deed’ ghevoelen. ’Tvvipten int gras en ’t nam sijn pijl Haestelijck vast in handen, VVaer van mijn vreucht ontlanden Begrenst, bemuert, al metter ijl Smoockten mijn ziel in branden, Onrust quam my op stranden, Het loech om mijn smert, Als ick bleef vervvert, Beklemt in mijn hert, Onghevoelich ghetert, ’T vlugghe boefjen vert Vloogh vvegh en liet my branden. Bevveeght door dees geschoten borst Schrickt my niet met u vluchten, Loont my met vveer-liefds vruchten, Die dickvvils nae u Nectar dorst Met diep-gheladen suchten, Spijst die eens met ghenuchten, Ick leef op u ghenae, Ey mijn soetertjen drae Verrijck vveer mijn schae Met het vvoordeken, jae: Lust u lief ick stae En vvacht naer loons gheruchten. Gout ghehelmde schoon Princes Laet my niet heyloos svveven, Noch in ’t vyer gloeyend sneven, Al ghebiedtster, mijn voochdes, Op quickster van mijn leven, Siet vvat hier is bedreven, Een tockelich leet Met anghst ende vvreet, Ick svvem in mijn svveet, Sanctin dat ghy ’t vveet, Lief vaert vvel, vergeet Gheen troost u slaef te gheven. 