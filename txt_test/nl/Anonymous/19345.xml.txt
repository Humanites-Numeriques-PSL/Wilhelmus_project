 DWaerheyt hoe zijt ghy nv vertreden Op die straet ghy gheuallen zijt Soo wie afstaet zijn quade seden En Christum belijt sonder respijt Uersteken, veriaecht, en oock benijt Is hy van alle menschen opstinaet Die altijt verachten//met alder crachten Dat eewich Goddelijcke saet. Waert ons niet gheseyt te voren Ick soude soo seer verwondert zijn Dat si die alle boosheyt oorboren Wt spouwen moghen haer fenijn Uerleyden, bedrieghen, hoereren fijn Dobbelen, tuysschen, sweeren onbeureest Persequeren//en tributeren Al die leuen na Gods gheest. Die stelen, roouen, ende moorden Die zijn op eenighe plaetsen vry Maer wie belijdt Gods soete woorden En die daer na leuende si Ouer die soo roept die weerelt fy Hy moet hem versteken en dickwils vlien Nergens wesen//en mach hy onbecnesen Uan alle die de waerheyt benien. Turcken, Ioden, en Sarafinen Ende heydens een groot ghetal Die sietmen hier en daer verschijnen En gaen met vreden ouer al Comenschap hanteren breet en smal Mits dat si gheuende zijn tribuyt Maer daer en es//ter weerelt expres Gheen vrijdom voor Christus bruyt. Wilt dit in v herte vesten Ghy die vervolcht zijt hier en daer Dat die voghelkens hebben nesten En die voskens hoolkens, dats openbaer Maer Christus die sone des menschen voorwaer En hadde niet om te rusten zijn hooft Uolcht desen herder//men vint gheen weerder Hy maeckt elck salich die in hem ghelooft. Maer die ghemeynschap willen maken Met desen herder excellent Die moet hem seluen eerst versaken En draghen zijn cruyce tot int ent Soo sal hy wesen altijt present Haer gheleyden in sinen maiesteyt Haer lieden loonen//en vrolijck croonen Door zijn groote barmherticheyt. Die dit liedeken eerst heeft ghesonghen Die en weet niet te segghen waer dat hi woont Seer nau soo was hy bedwonghen Die weerelt hem cleijn vrientschap toont Maer op den Heere hy vromelijck stoont Die hem can helpen wt allen dangier En bewaren//voor die boose scharen Die hem veruolghen met liste hier. 