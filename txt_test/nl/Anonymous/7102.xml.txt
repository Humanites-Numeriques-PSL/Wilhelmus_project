 Het viel een hemels dauwe Al in een cleyn maechdekijn Ten was noyt beter vrouwe Dat dede een cleyn kindekijn Dat van haer was gheboren Ende sij bleef maghet fijn O maghet wtuercoren Lof moest v altoos zyn. Die maghet ginck met kinde Geen swaerheyt en ginck haer aen Als Ioseph dat versinde Die goede rechtueerdighe man Hij dachte ick wilse laten Ick en ben die vader niet Ende trecken mijnder straten Eer mij meer schanden gheschiet. Al van des hemels throone Sprack hem die Enghel aen Ioseph Dauids sone O waerdighe salighe man Blijft alle beyde te gader Het is bouen natueren cracht Dat Godt almachtich vader In haer dus heeft ghewracht. Corts daer naer is ghecomen Een Keyserlijck ghebot Dat niemant wtghenomen Hij en quame sonder spot Van daer hij waer gheboren Ende brenghen zijn tribuyt Dat dedemen daer hooren Ende roepen ouer luyt. Maria ende Ioseph mede Quamen te Bethleem waert Want daer was Iosephs stede Als ons die scriftuere verclaert Maer sij en mochten nieuwers inne Men wijsdese altoos voort Die hemelsche Coninghinne En was daer niet ghehoort. Int velt hebben sij vonden Een huijs seer dunne ghedaect Binnen soo corten stonden Hebben sij logijs ghemaect Daer wert die maghet moeder Al sonder wee oft pijn Van tsmenschen soon en broeder Hoe mocht hij ons naerder sijn. Wt moederlijcker minnen Leyde sij hem op haren schoot Haer herte verblijde van binnen Dat dede sijn mondeken root Sij custen hem aen sijn wanghen Sij custen hem menichfout Dat hij quam sijn gheuanghen Verlossen ionck ende oudt Maria die suyuer fonteyne Daer Godt sijn ruste in nam Bidt voor ons alle ghemeyne Ende versoent dat Godtlijck lam Soo dat wij moghen gheraken Met hem int soetste dal Daer vreucht is bouen maten Die eewelijck dueren sal. 