 GHy Christen broeders te samen Wilt aenhooren een liedeken recht Uol hoochprijselicke namen Uanden sone Gods ghesecht Aenschout die Schrift al na den gheest Op dat ghy recht moecht bekennen Dat hy vant beghin is gheweest. Inden eersten wilt aenmercken Hoe Christus is dat Goddelick woort Daer door zijn Uader ginck wercken Inden beghin, so wy hebben ghehoort Als God hemel ende aerde fondeerde reyn So was dit woort by hem verheuen Een metten Uader ghemeyn. Wy bekennen na Schrifts belijden Elck een met ooren hoort Hy was van eewighen tijden Wie can vertellen zijn gheboort Hy is Gods euen beelde alleyn Dat schijnsel zijnder heerlicheyt Een spieghel zijns wesens reyn. Wten mont des alderhoochsten verheuen Is dat woort van eewicheyt En dat woort was by God beneuen En God was dat woort, so Ioannes seyt Hy is alleen die wijsheyt Godes groot Gheboren vanden Uader Om ons te verlossen vander doot. Als de mensch Gods ghebot had ghebroken Door des listighen duyuels raet So heeft God tot hem ghesproken Ende belouet eenen saet Die ons soude verlossen van sviants nijt En breken zijn hooft in stucken Hieromme zijn wy verblijt. Dit saet vol alder eeren Wert Godes bruyt hier toe gheseyt Uan tbeghin te genereren Door die beloften hoort dit bescheyt Uan geslacht tot geslacht so Matheus verclaert Na der beloften in figueren Is die Sone gheopenbaert. Dit saet, willet recht aenschouwen Wt den ghelooue na den gheest vry Als eenen waren Isaac vol trouwen Nochtans voor Abraham was hy Hy is die wijse Salomon pertinent Uanden rechten Dauid ghecomen Nader beloften bekent. Hy wert oock Dauid gheheeten Als een wortel een rechte stam Dauid noemde hem een Heer vermeten Eer hy op aerden quam Alle Coninghen waren van hem een figuer Dat hy eewelick soude regneren Met zijnen scepter puer. Dese roede was in Syon gheseten Als een plantinghe des Heeren wel Hooch edel bouen alle Propheten De gherechte Emanuel Hy is dat woort der gherechticheyt Eenen rechten vorst des vreden Als Esaias heeft gheseyt. Desen soon vol alder eeren Die in Godlicker ghedaente was Die ghinck hem seluen verneren Na des Uaders wille te pas De ghedaente eens knechts nam hy aen Om ons exempel te wesen Sijn voetstappen na te gaen. Een reyne maghet ghepresen Uan God voorsien en hooch gheacht Als sy consenteerde in desen Ontfinck sy door des gheests cracht Sy gheloofde Gods woort en is ghewis Een kint wt haer gheboren Ons tot een sone ghegheuen is. Desen soon hooch van weerden Uan den hemel hemelsch somen beuint Die andere Adam op eerden Nochtans en was hy niet eertsch ghesint Al vander eerden en was hy niet Dat woort is vleesch gheworden Als ons Ioannes bediet. Als hy hem op der werelt verclaerde Heeft hy ghetoont zijn Godlicke macht Sijn Uader hem openbaerde Als zijn beminde sone gheacht Dit isset broot vanden hemel ghedaelt Sijn vleesch is ons een spijse Onse schult heeft hy betaelt. Alle dat hy van zijnen Uader hoorde Ende wat hy te vooren hadde ghesien Dat selfde hy verantwoorde Noyt sulcken wonder en sachmen gheschien Daer en hadde noyt mensch God aenschout Dan die eenighe soon des Uaders Wel hem die op hem betrout. Die dooden gaf hy dat leuen En de blinden haer ghesicht De sonden mocht hy vergheuen Dees wercken vielen hem licht Hy is de poort ende rechte baen Niemant en coemt totten Uader Hy en moet door den Sone gaen. Dese Soon die mach ons leeren Want hy selfs de waerheyt is pleyn Sijn schaepkens gaet hy informeren Door zijnen gheest een vertrooster alleyn Wilt draghen zijnen last, so hy ons ghebiet Hy is een fonteyne des leuens Sijn gratie gheeft hy om niet. Onse sonden heeft hy ghedraghen Ueel smerten met grooter noot Al van tbeghin der daghen Is dat Lammeken ghedoot Uoor ons ouertredinghe heeft hy ghebeen Doen wy Gods vianden waren Stelde hy zijnen Uader te vreen. Dits onse salichmaker warachtich Een rechte arm van zijnen Uaer In hem so woont lijfachtich Die volle Godheyt eenpaer Ioannes noemt hem warachtich Godt Daer toe dat eewich leuen Dit is die sommighe een spodt. Laet ons den Uader door Christum bidden Ende vergaderen in zijnen naem So is hy by ons int midden Die hem inden gheest aenroepen bequaem Tot prijs zijns Uaders altijt voorwaer So hem Thomas heeft beleden Bekennen wy Christum claer. Desen Sone vol van ghenaden Gaf zijnen discipelen de macht Sy deden wel wonderdaden Door zijnen naem gheacht Hy beualse te doopen in zijnen naem Alle die hier aen gheloouen Die zijn daer oock toe bequaem. Al dat daer meer staet beschreuen Uan desen soon excellent Bekennen wy al beneuen Dat oudt ende niewe testament Hy is God ouer al in eewicheyt Int neghenste totten Romeynen Heuet Paulus wt gheleyt. Ten heeft my niet verdroten Al om te dichten dit liet Om mijn rechte medeghenoten So isset wt liefden gheschiet En nemet ten besten mijn cort ghesanck Soument al van Christo verhalen Mijn liet viel veel te lanck. 