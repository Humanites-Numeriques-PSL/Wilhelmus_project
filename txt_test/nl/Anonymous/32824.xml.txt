 O Mensch van Godt gheschapen, Hoe mooghdy soo vast slapen, En sijn sonder verstandt, Dat ghy niet eens wilt peysen, Dat ghy soo haest moet reysen, Van hier naer 't ander landt. Ghy soud' u wel bereyden, Wist ghy dat ghy moest scheyden, Van hier in korte tijdt, Waerom doe ghy dan sonden, Daer ghy tot gheender stonden Een ur' versekert zijt? Eylaes! Sonder aenmercken; Doet ghy nu quade wercken V dunckt, het gaet soo wel Daer Godt op avonture V binnen een half ure Sal laeten gaen ter hel. Wat sul u dan al baten T'Gheldt dat ghy moet verlaeten En al u tijdelijck goet? Want als 't u minst sal passen, Sal u de doodt verrassen: Aenmerckt dan wat ghy doet. O sterven bitter sterven! Als men hier nae moet derven Heer Iesus klaer aenschijn Och eeuwigh sal langh dueren, Wee hem die't moet besueren, En altijdt sijn in pijn. Dus mensch, weest nu ghedachtich Dat ghy voor Godt almachtigh Ten oordeel eens sult staen! Alwaer ghy van u leven Sult rekeninghe gheven: Peyst wat ghy hebt ghedaen. Leeft nu soo met de menschen Ghelijck ghy wel soudt wenschen Te wesen in doodts noot; Want soo elck wert ghevonden In sijne laesten stonden; Soo blijft hier nae de doot. Sekert u t'allen daghen, Want teghen des doodts slaghen En is toch gheenen schilt Wilt u van sond' bewaren, Peyst waer ghy noch mocht varen, Leeft soo ghy sterven wilt. Leeft, soo dat ghy mocht leven, En by Godt sijn verheven In s'Hemels hooghen throon. Dat gunt ons Godt den Vader, Die ons sal alle-gader Naer wercken gheven loon. 