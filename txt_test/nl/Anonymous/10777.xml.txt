 OCh menschen hoe meught ghy dus zijn verblijt Dat ghy meught vrolijcheyt aenvaerden, Ons leven is hier een corten tijt En ghy moet haest in der aerden Hoe rijck, hoe machtigh, hoe valiant, hoe valiant, En ghy moet haest mee heen nae t'ander lant. Hoe schoon dat ghy u hayr verciert En verheft u boven maten Hoe schoon dat ghy u hooft palliert, Ghy moet dat al hier mede laten, V leven moet ghy hier stellen te pant, hier stellen te pant, En ghy moet haest mee heen nae t'ander lant. Waer zijn zy nu menschen neemt hier op acht Die waren over hondert jaren, Sy legghen al in der aerden versmacht, Ghelijck of sy die niet en waren Sy crijghen een kist met een linnen bant, linnen bant Daer varen sy mede heen nae t'ander lant. Wat helpt nu Salomons wijsheyt ter noot, Mathusalem sijn langhe stonden, Samson en Hercules van crachte groot Die doot heeftse al verslonden, En Absolon schoon als een diamant, als een diamant, Sy mosten oock mede heen nae t'ander lant. Wat helpt Alexander sijn heerschappy Die al die weerelt was te cleene, En Aristotelis Philosophy Sy zijn al daer heenen, Die doot comt ons so dapper te hant, so dapper te hant Sy streckt ons mede heen nae t'ander lant. Ons daghen vergaen ghelijck een roock Als een schadu is al ons leven, Wy gaen int eynde verdwijnen oock Als een bloem des velts verheven Dat eerste paer volcx dat men oyt vant, dat men oyt vant, Sy zijn al mede heen nae t'ander lant. Die weerelt met al haer lusten vergaet, Niet van ydelheyt zy hanteeren, Die nu sitten in den hooghsten graet Morghen siet men die weder verneeren, Hebben zy dan gheen goede wercken geplant, werken geplant, Wat sullen zy mayen int ander lant Och menschen wilt van het quaet af staen, Verfoeyt die weerelt met haer lusten, Ghy siet wel hoe dat het hier toe moet gaen, Want ghy moet in der aerden rusten, Dus wacht u doch voor den helschen brant, den helschen brant, Ghy blijft daer eeuwigh in dat ander lant. 