 Vvilt ghy Nederlanden Te samen wesen verblijdt, Middelburch is in handen Des Princes nu ter tijt, De Prince van Oraengien Door sijn Vorstelick ghemoet, Drijft het Chrijchsvolk van Spaengien, Wt Middelburch met spoet. Alleyn tot v weluaeren Voert de Prins desen strijdt, Om v te openbaren Hoe ellendich ghy zijt: Soo ghy v laet regeeren Door vreemden Spaenschen aert, Die v soekt te pilieren, En daghelicks beswaert. Hoe heeft Middelburch schoone Verdraghen tshonghers cracht, Als t Lants vryheyt ydoone Niet beter heeft bedacht? Wat hebben ander steden En Landen int ghemeyn, Dus langhe alsins gheleden Door die Spaengiaerts onreyn? Vwe dochters en vrouwen, Bedenckt met herten vroet, De vrijheyt der Landouwen En de Jnwoonders soet, Wilt vant tghewelt beurijden Deser Vreemder hier naer, Die Schattinghen en wilt niet lijden Des Thienden Penninck swaer. Die Spaensche Jnquisitueren Die v hebben gheplaecht, Verdrijft wt uwen Mueren, Ontfangt v volck veriaecht Laet Godes woort floreren, V daer niet teghen stelt, Soo sult ghy prospereren, En vreesen gheen ghewelt. Wilt v tsamen verbinden Teghens de vreemden wreet: Waeyt niet met allen winden, Bedenckt doch uwen Eedt: Om tvolck t'houden in vreden Hebt ghy ghesworen tsaem, Het Lant by zijn vrijheden, Te bewaren bequaem. De Coninck is v schuldich Na zijnen Eedt, tis claer, t Lants vrijheyt menichfuldich Te beschermen eenpaer: So hy dat niet wil houwen, Maer ghebruyckt cracht en ghewelt, Van uwen Eedt vol trouwen Heeft hy v vry ghestelt. Den Prins wilt die hant bieden Die voor v tleuen waecht: Maect dat de vreemden vlieden, Daer ouer elck man claecht: Wilt ghy dit niet beherten, Soo ghy moetwille drijft, Tis weert dat ghy met smerten, Eewelijck slauen blijft. Dies met vromen ghemoede V Landt, lijf, ende Goet, Wijf en kint als de vroede, Beschermt nu wat ghy doet: Verliest ghy nu ten tijden Dese bequaemheyt groot, U naeckt van allen zijden, Dienstbaerheyt, angst, en noot. Nederlant ghy zijt neder Door de Spaengiaerts gedruckt: Staet op, end staet hem weder die v soo scheert en pluct, Maect met den Prins ghepresen Een sterck verbont voortaen: Voorspoedich sult ghy wesen, Oorlof, vaet dit vermaen. 