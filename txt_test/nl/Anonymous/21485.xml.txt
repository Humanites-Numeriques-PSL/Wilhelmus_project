 ICk ben seght Christus de wech, de waerheyt claer En al die my willen volghen naer Moeten dees weerelt geheel verlaten Want hy spreect wat soudt hem mogen baten Die hadde al dees werelts rijkcdommen En dat ghy schier, int eewich vier Soudt moeten commen. Gelijc God sprack totten rijcken wel verstaet Ghedenct sone dat ghy goet hadt en Lazarus quaet Nv heeft hy troost, en ghy hebt lijden Want tusschen ons beyden is groot verscheyden Wie daer is en coemt niet hier bouen Noch van hier daer, tuycht Lucas claer Tis al toe gheschouen. Dus en wilt niet achten op tijdelick solaes Op dat ghy die maechden niet en slacht die waren dwaes Die gheen olie en hadden in haer vaten Dat is die liefde vol charitaten Sy en gingen metten bruydegom niet binnen Al stonden sy, en clopten vry Men lietse niet innen. Wanneer den huysweert sal zijn opghestaen En als hy zijn duere sal toe hebben ghedaen En v daer buyten vint ghesloten En dat ghy dan coemt, Heer doet ons open Maer hy en sal v dan niet verhooren Al roept ghy seer, tot hem o Heer Tis al verloren. Als ghy Abraham, Isaac, en Iacob me En alle die Propheten siet trecken in vre En ghy daer niet sult moghen comen Maer als v die Heer sal daer verdomen Hoe sult ghy meenen zijn thooren tontvlieden Ten staetter niet, vaet dit bediet Tsal so gheschieden. Salich zijn de menschen, sprack Christus ouer al Die hy also vint doende als hy weder comen sal Hy salse al in zijn rijcke leyden En daer een maeltijt haer gaen bereyden En hem op schorten, en dienense verheuen Uoor dat sy ient, tot inden ent Sijn by hem ghebleuen. 