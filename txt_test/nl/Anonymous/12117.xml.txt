 LAet ons al t’samen louen, Met sanck en snaren spel, De Borghers van hier bouen, Want sij’t verdienen wel: Weest al verblijt, Singht met iolijt, Maer eerst maeckt v de sonden quijt. Maer onder veel diuersse Soo wil ick mijn Patroon En mijne Patronersse Singhen een lof ydoon. Weest al verblijt, Singht met iolijt, Maer eerst maeckt v de sonden quijt. O soet Patroon verheven, O Patronersse goet, Wat soud’ ick v best gheuen, Dat v sou wesen soet? Weest al verblijt, Singht met iolijt, Maer eerst maeckt v de sonden quijt. Wilt ghy ons wel vereeren, Die onsen name draecht, Voor allen, wilt dit leeren, V wel van sonden vaecht. Weest al verblijt, Singht met iolijt, Maer eerst maeckt v de sonden quijt. Daer naer soo moet ghy talen Naer onse deuchden schoon, Kondt ghy die achter-halen, Weest seker ‘shemels kroon. Weest al verblijt, Singht met iolijt, Maer eerst maeckt v de sonden quijt. 