 AEnhoort ghy Christenen ouer al Aenmerct wat ons die Heere betoont Ureest hem die siele en lijf oordeelen sal Want God die Heere en wort niet gehoont Wilt wel verstaen, hoort mijn vermaen Hoort Gods woort, en willet gheerne lesen Hebt ghijt ontfaen, tmoet zijn ghedaen Wilt ghy Gods kinderen wesen. Trijcke Gods en is niet inden woorden siet Als wy al te samen belijden Maer inde duecht oft cracht, als Paulus bediet Dat wy ons sinnelicheyt bestrijden Gods wercken ongheschent, aldaer ontrent Die wten ghelooue altijt spruyten So werden wy bekent, als op Christum gent So laten wy die liefde wter muyten. Broeders laet ons waken tot alder tijt Want God wilt zijn ghebeden Laet ons vasten en bidden wie dat ghy zijt Want wy worden seer bestreden Oft God sal ons versmaen, als hy die Ioden heeft gedaen Die godloosen die sullen ons verwinnen Men siettet plaen, willen wy niet vergaen Wy moeten wercken des gheloofs beginnen. Zijn wy niet gheplant, net op een sant So en sal ons wint noch water deeren Wten vruchten te hant, worden wy becant En laet ons Gods gratie begheeren In hem verblijt, tot alder tijt Hy en sal ons niet verlaten Wy zijn gheurijt, van allen sonden quijt Hebben wy die duecht der caritaten. Laet ons niet zijn als den ypocrijt Die God al metten monde prijsen Ons hoort oock tot alsulck verwijt Ist dat wy die liefde niet en bewijsen Den armen anderen snel, verstaet my wel Onse vrienden alleene niet beraden Ten is gheen spel, en wort niet rebel Die rijcke brasseryen wilt versmaden. Ghy Predicanten, die Gods woort planten Wilt goet exempel gheuen Die nv wort ghehoort, als nieuwe santen Uerbetert altijt v leuen Na Gods ghebot, en wort niet sot En laet v duechden ouer al lichten Dit is tslot, so leert ons Godt So moechdy veel menschen stichten Nv bidde ic v allen die Gods woorden prijsen En in Gods woort hem alleen verblijden Ist dat ghy met Christo wilt verrijsen So moet ghy met hem lijden En na zijn vermaen, v cruys ontfaen En v alleen op hem verlaten U seluen versmaen, en zijn exempel aengaen Oft Christus en sal v niet baten. Och broeders wilt toch eendrachtich zijn En onder malcanderen niet kijuen Die duyuel saeyt nv tquaet fenijn Al om die liefde te verdrijuen Weest doch vroet, en volghet goet Wilt wt die simpelheyt niet vallen Die Heer is soet, na zijn woorden doet Want hy heeft verlost ons allen. 