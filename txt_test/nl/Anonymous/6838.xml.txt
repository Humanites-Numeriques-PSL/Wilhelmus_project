 Devote herten wilt vreuchden rapen, Aensiet hoe schoon is des Hemels schijn: Siet doch, van niet heeft hy’t al geschapen: Denckt dan hoe schoon moet den Schepper sijn. Aensiet de kruyden seer groene spruyten, Die daer genesen sieckt’ ende pijn: Aensiet haer schoonheyt, en haar virtuyten: Denckt dan hoe schoon moet den Schepper sijn. Aensiet de Lelien wijt ontloken, Thymis, Lavender, Roosemarijn: Aensiet de Rooskens vol soete roken: Denckt dan hoe schoon moet den Schepper sijn. Siet al die blomkens met goet verstande, Der siecken sijn sy een Medecijn: Siet haer koleuren menigerhande: Denckt dan hoe schoon moet den Schepper sijn. Aensiet die boomen met al haar vruchten, En die Wijngaerden met haren wijn: Aensiet die Ooghelkens inder Luchten: Denckt dan hoe schoon moet den Schepper sijn. Siet die Gesteernten van grooter weerden, Die klaerder blincken dan kristalijn: Siet alle schoonheyt op deser eerden: Denckt dan hoe schoon moet den Schepper sijn. Siet ghy de menschen schoon van lichame, Fraey van fatsoen ende leden fijn, Suyver van aensicht, ooghen bequame, Denckt dan hoe schoon moet den Schepper sijn. Aensiet die Sonn’ ende Mane schoone Aensiet die sterren van klaren schijn: Siet hoe sy blincken aen ’s Hemels throone: Denckt dan hoe schoon moet den Schepper sijn. Hoort ghy hier konstich op d’Orghel spelen, Op Instrumenten Musijck divijn: Hoort ghy oock singen met soeten kelen: Denckt hoe soet sal’t inden Hemel sijn. Alle vreucht diemen hier mach bedrijven, En mach maer dueren een kort termijn: Maer sy sal inder eewicheyt blijven, Voor die by Godt inden Hemel sijn. Laet ons de werelt geheel versaken, Met al haer boosheyt nae Gods doctrijn: Soo sullen wy inden Hemel smaken Hoe soet en schoone dat daer sal sijn. Lof sy den Schepper der creaturen, Die alle dingen geschapen heeft: Glori’ sy hem nu en t’aller uren Die’t onderhout ende voetsel geeft. 