 Van liefden comt groot lijden, Ende onderwijlen groot verdriet Het minde die Maghet Marie, Den Gods Soon wel ghemint Sy minde hem seer, sy hadde hem lief, Als sy hem sagh in lijden, Sy en conde gherusten niet. Maria was in lijden, Sy gingh eenen droeven gangh, Tot Ierusalem voor die poorte Die sy ontsloten vant, Daer sagh sy comen haer hertsen lief Met eenen Cruyce gheladen Als een verbannen dief. Met weenentlijcken ooghen Dat sy hem aensagh, O my, sprack sy doe eylacen, Is dit den droeven dagh, Die van my is ghepropheteert, Die mijn hert soude doorsnijden Dat wreede bitter sweert. Iesus sprack: O moeder, Ghegroet so moet ghy zijn, Dit Cruys dat moet ick dragen, Ende lijden voor hem de pijn Dat Adam mijn knecht heeft verdient, Voor hem so wil ick sterven, Het was mijn beste vrient. Nu ben ick hier alleyne, Een Moeder onghetroost, Ick sie hem in groot lijden, Den Gods Sone alderhooghst: Ick min hem seer, ick heb hem lief, Mocht ick hem helpen draghen So en waer mijn lijden niet. Ghy en zijt daer niet alleyne Sprack een Enghel uyt den throon, Ick ben een bode seer wel bekant, wel edel Maghet schoon, Mijn Heere heeft my tot u ghesant, Dat ick u soude troosten, Ick en weet oft ghy hem yet kant. En soude ick hem niet kennen Ick kenne hem badt dan ghy: Ick sagh hem in mijn lijden, Dies lijdt mijn herte pijn, Sijn vleesch heeft hy van my ontfaen Sijn armen sagh ick uytrecken, Ende aen den Cruyce slaen. Ick heb hem hooren roepen Tot zijnen Vader in den throon, Och willet hen vergheven Sy en weten niet wat sy doen, Ontfermt u over den mensche stout Daer ick den doot om sterven moet, Al aen des Cruycen hout. Die Enghelen songhen schoone Al in den hooghen throone Die alder-droefste Moeder Stont onder den Cruycen boom, Die moordenaer riep ontfermelijck, O Heere, wilt mijner ghedencken, Als ghy comt in u rijck. Iesus verblijde hem seere, Al in des Moordenaers roep Hy keerde hem wederomme, Met eenen sachtmoedighen moet Hy sprack, o vrient, zijt des wijs Ghy sult heden wesen, Met my int Paradijs. Hy sprack tot zijner Moeder, Daer hy aen ’t Cruyce hingh, Met weenentlijcker stemmen Och Vrouwe, siet hier u kint: Iohannes lieve Discipel mijn, Siet de bedroefde Moeder, Want die bevele ick dy. Sijn leden begonden te beven, hy was al onghedaen Die doot street tegen dat leven, So begonste zijn herte t’ontgaen, Hy riep Help, O Vader goet, hoe hebdy my ghelaten In desen ellendighen schijn. Och alle creatueren die Godt gheschapen heeft, Comt nu tot deser uren, Met uwen bedroefden Gheest, helpt ons beclaghen den grooten noot, Die Hemel ende Aerde gheschapen heeft, Die hanght hier naeckt en bloot. Die groote Prince der Heeren, Iae mede die hemelsche Vorst Met also heerscher stemmen Sprack hy, O my dorst Die soete fonteyne diet al versaet, Met Edick ende met Galle, Wert hy terstont ghelaeft. Die eenighe Soon des Vaders Iae mede die hooghe Godt Daer die Enghelsche Scharen voor knielen, Is nu der Ioden spot, Sy riepen: cruyst hem, sy maeckten jolijt Coningh van Israel ghy zijt vermaledijt. Sijn ooghen begonsten te weenen, Die minne bewees haer cracht, O vader, daer ghy om hebt gesonden Dat heb ick nu volbracht Sijn stem was luyde en heesch Met eenen gheneyghden hoofds Gaf hy zijnen Gheest. 