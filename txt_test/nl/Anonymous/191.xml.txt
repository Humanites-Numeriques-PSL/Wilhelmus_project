 Schoon lief playsant, Dit nieuwe liet ontfangt in liefden triumphant, Sal ick v dienaer wesen Door Venus brant Ontgaet my het verstant, Ontbint mijn desen bant Ghy muecht my ghenesen mijn druck versacht, Ghy hebt die macht, Door liefden cracht Schoon Lief daer ick na bey, Slaet op my acht Verhoort toch mijn gheclacht Daer ick nae wacht, In dese coele Mey. Waert ghy eens vroet, Wat pijn ick lijden moet Ghy sijt diet my doet // Nochtans ick v beminne // Mijn Lijf, mijn Goet, Ja oock mijn t'sherten bloet // Is voor v Liefken soet // Hoe wel ick niet en winne Maer voelde ghy eens wat ick ly, Soo waer ick vry // Van alle druck in desen contrey // Dan souden my, Die fantasy, heel maecken bly In desen toecomende Mey. Schoon Lief minioot // Ick sal ontdecken bloot // Mijn lijden swaer als loot, Ghy muecht my verblijden // Troost my tis noot // Mijn smart en pijn is groot Leuendich ben ick doot, Ick sterft tallen tijden // Want doen wy yet, Het wert bespiet // Al eer dattet gheschiet Door nyders ingheuen, Doet toch te niet, Dit swaer verdriet // Welck ghy al aen mijn siet // In desen toecomende Mey. Hoort en verstaet // Princesse delicaet, Oft v ter herten ghaet, Dat ghy my dus laet wachten, Niet en versmaet // V dienaer vroech ofte laedt // Het is uwen eyghen baet, Ghy muecht mijn druck versachten Segt niet meer neen // Maer ia alleen, Maeckt van ons tween // Een paer in dit gheschraey // alle gheween Sal hem ontspreen, Van ons also ic meen In dese toecomende Mey. 