 IEsabels priesters zijn opgestaen Met die valsche propheten hoort dit vermaen Sy bringhen tvolck in dolen Si leerense tot houten tot steenen beelden gaen Gods eere worter duer ghestolen Ten blijft niet verholen. Sy segghen dat si Gods stehouders zijn Sy bringhen donnosele in swaer ghepijn Uan die Gods woort vermonden Sy vergheuen om ghelt duer eenen heyleghen schijn Den menschen haerlieder sonden Tsijn valsche vonden. Wort yemant oock met siecten ghequelt Sy segghen gaet beuaert offert daer v ghelt Brengt eyeren, vleesch, boter, en coren Een wassen keersse die moet daer zijn ghestelt Och vrinden tis al verloren Alsulck oorboren. Dan stichten si eenen ommeganck Sy bringhen volck in sulcken bedwanck Wildy in dees gulde comen Soo suldy zijn beurijt met v huys v leuen lanck Duer tghebedt van deser heyligher bloemen Schoudt sulck verdoemen. Dies moet ghy brengen oft senden alle iaer U offerhande op desen outaer Tot onderstant van desen dienst en lichte Die wy hier celebreren voor elcken openbaer Gheeft penninghen goet van ghewichte Tis een quaet ghestichte. Den offer vander beuaert tot alder stont Ualt Iesabels Priesters inden mont Alsoomen mach aenschouwen Niet tot profijt der ermen, siet desen loosen vont Maer si geuent den lichten vrouwen Al diese houwen. Hoe souden de sulcke Gods stehouders zijn Die niet en onderhouden Gods gheboden fijn Die giericheyt en dronckenschap hanthieren Hoereerders, afgoden dienaers rekent Godt fenijn Gheslachte der slanghen gieren En boose dieren. Die daer dienen en wandelen byden outaer Die moeten daer bi leuen dit segghen si voorwaer Het staet oock soo gheschreuen Der menschen gheboden leeren si eenpaer Gods woort worter duer verdreuen En wt ghewreuen Den outaer daer ons scriftuer af seyt Is Christus den steen seer hooghe gheleyt Die vanden wercklieden was verdreuen Hy is den rechten wech en oock de salicheyt De waerheyt en dat leuen Is ons ghegheuen. Die by desen outaer wel leuen wilt Doe aen tgelooue tot eenen schermschilt Ter salicheyt wilt v begheuen Aenueert Gods woort van donghelooue stilt Soo suldy biden outaer leuen Soot staet gheschreuen. Paulus die heeft by nachte ghewrocht Duer dwerck zijnder handen heeft hy den cost gecocht Inden dach ghinck hy preken en leeren Die niet en werckt en sal niet eten ten helpt niet ondersocht Al draghen si langhe cleeren Tis dwoort des Heeren. Och vrienden betrout op Christus woort En wandelt in zijnder liefden voort Wilt v van alle boosheyt keeren Tis te vergheefs dat ghi afgods dienst oorboort Tis teghen tgebot des Heeren Schout sulcken leeren. Den val van Babilon sal comen schier De beeste wert ghegrepen duer Gods bestier Met alle haer valsche Propheten En al diese dienen salmen worpen in dat vier Inden poel van feninicher beten Met haer vermeten. 