 COmpt al van suyden en van oosten Die met sonden zijt belaen Ick sal v wel vertroosten Met mijn vleesch sal ick v versaen Ick ben die fonteyne verheuen Die dorst heeft die come naer Die daer wt drinckt sal eewich leuen Spreeckt Christus die Heer int openbaer. Ick en ben hier niet ghecomen O menschen zijt dies wel vroet Dat ick v soude verdoemen Maer verlossen al met mijn bloet Ick begheer in dijn hert te woonen Daer en moet gheen ander in Alleen moet ghy op my stoonen Oft ghy en compt niet daer ick bin. Ick ben den wijnstock wtghesproten Spreeckt Christus verstaet mijn woort Blijft vast in my ghesloten Ghy sult bringhen goede vruchten voort Maer laet ghy v verleyden Dat ghy menschen troost aensiet So sult ghy vanden wijnstock worden gescheyden Alle v vruchten en sullen dooghen niet. Hebt lief en wtuercoren Die v ter weerelt doen quaet Die v boosheyt legghen te voren Bidt daer voor tis Christus raet Want Godt heeft selue ghesproken Aenden cruyce met luyder stem Och Uader en latet niet zijn ghewroken Ick bidde vergheuet hem. En vreest niet altesamen Mijn woort voor die werelt belijdt Oft ick sal v beschamen Voor minen Uader ghebenedijt Aldus en wilt niet vreesen Maer strijt met herten vro Laet den knecht ghelijck den meester wesen Het belieft den Uader alsoo. Ick ben een goet herder wtermaten Ick gae mijn scaepkens voor Ick begheer mijn leuen daer voor te laten Ick ben die rechte door En laet v niet verleyden Uan die daer buyten der dueren passeert Het zijn dieuen en moordenaers beyden Spreect Christus soo hy ons leert. Niemant en compt totten Uader Dan door den soone Gods alleen Hy bidt voor ons alle gader Weest toch met Christum te vreen Wilt vast op hem betrouwen Hy is die verworpenen steen Doet ghijt niet het sal v berouwen Als ghy van hier sult scheen. Prince Godt aensiet ons allende Hier in dit eertsche dal Wilt uwen gheest hier neder senden Die ons vertroosten sal Soo moeghen wy v die eer gheuen Al inden hemelschen troon Door Christum, hy is ons leuen Wy verwachten van hem die croon. 