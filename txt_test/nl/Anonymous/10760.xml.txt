 O Christen och, Die leven noch, Wilt Gods eer vermeeren Sonder bedroch Wilt soecken doch Jerusalem bedocht, Die Eclesia vol eeren Die waerheyt bekent, Seer excelent, Sal altijt by haer blijven Haer fondament Dat is gheprent Op Gods beloften jent Als die Propheten schrijven. Dit is mijn verbont, Tot aller stont, Met haer lieder seyt de Heere Mijn Gheest oorcont Mijn woort goet ront Heb ick geset in haren mont Daer en sal van haer niet keeren. Tis nu met mijn, Al in die daghen fijn Van Noe dien ic had ghesworen Dat ick op dat termijn Die wateren mijn Niet meer sou brenghende sijn Op die aerde als vooren. Alsoo voorwaer Beloof ick haer Op haer niet gram wesen, Noch int openbaer: Te nemen van haer, Mijn barmhertigheyt claer, Noch haer straffen by desen Die Berghen hoort, Sullen worden beroert, En die Hemelen sullen beven Maer mijn beloften hoord, Verstaet dit Woort, Sullen niet werden verstoort Seyt die Heere verheven. Ghy sult niet meer, Seyt Godt de Heer, Die verlooren stadt wesen, Maer die ghesochte seer, Vol prijs en eer, Een Croon der glorien meer, In des Heeren hant gepresen. Die beloften bly, Die hebben wy, Die Christus ons heeft ghegeven Ick blijf u by, T'allen daghen vry, Tot die voleyndinghe zy, Van die Weerelt verheven. Die Poorten verdreyt, Sullen teghen haer niet moghen Paulus seyt, Met claer bescheyt, Een Calomme der waerheyt Een vasten gront voor ooghen, Wie hoort u raet, Niet opstinaet, Die hoort mijn oock mede, Wie u versmaet, Met sinnen quaet, Versmaet my met der daet, Die u ghesonden heeft ter stede. Schort u yet, Segt het die Kercke siet, Segt die Heere voortane, Hoort hy die Kercke niet, Verstaet dit bediet, So wilt hem houden siet, Voor een Heyden en Publicane Joannes daer, Die sach eerbaer, Dit Jerusalem neerdalen Haer fondamenten claer, Die zijn voorwaer, Die Apostelen eerbaer, Och Menschen wilt niet dwalen. Heyligh is zy, Godt blijft haer by, Die Bruyt des lams Huysvrouwe, Gods claerheyt bly, Verlicht haer vry Son noch Maen behoeft zy, Haer licht ist Lam ghetrouwe. Als Jaspis Christalijn, So licht haer schijn, Van gout so zijn haer straten, Die Coninghen zijn, Haer voester Heeren fijn, Gheen nacht sal in haer zijn, Godt en sal haer niet verlaten, Die Coninghen van veer, Die doen haer eer, Met neergheslaghen hoofde, Aen bidden haer seer, Ter aerden neer En cussen dat is meer Haer voeten met ootmoede. O Jerusalem claer O Engelsche schaer In u rust Godt verheven, Hy seyt voorwaer, Met woorden claer Mijn wille is in haer In mijn hant zijt ghy gheschreven. Op aerden ydoon In s'Hemels troon, Zijt ghy een ghemeene Die Enghelen schoon Leert Paulus coen Die zijn uwe dienstboon, O Christenen groot en cleene. Daer is minjoot Die blijschap groot, Al in des Hemels throone Als daer een zondaer bloot, Met groot ootmoet Oprechte penitentie doet Seyt Christus in persoone. Oorlof broeders soet Met groot ootmoet Wilt u verstant verneeren, Onder t'behoet Al met der spoet Van die heylighe Kercke goet, Godt sal u gheloof vermeeren AMEN. 