 ICk bidde v Heer dat ghi mi bijstaet Helpt mi soo en vreesick niet hoet ghaet Al versteect my die weerelt quaet Mijn toeuerlaet//soo sult ghy zijn Op elck termijn Uerlost my Heere duer v goddelijck aenschijn. Uander weerelt waert ghehaet oock ghy Wie v oprecht volghen sal wie dat si Uan sweerels haet en is hy niet vry Dus segt elc fij//en wiltse vlien Tot allen termijn De weerelt en die in haer verblien. Gods rijck en is van deser weerelt niet Hy belooft de zijne hier tswaer verdriet Maer naemaels sullen si een vrolijck liet Soo ons bediet//schriftuere schoon Uoor haeren loon Singhen metten Lamme inden hoochsten troon. Hoe mach yemant wesen soo dwaes Dat hy om een verganckelijck aes Uerliesen wilt deewich solaes Tghelooue is schaers//in hem diet doet Kiesen onuroet Sweerelts ghenuchte voor dat eewich goet. Soo wie dat ghelooue heeft oprecht Dwelck door Gods liefde vromelijck vecht Hy en sal niet achten wat de weerelt segt Maer als goet knecht//Godt volghen naer Sijn woort voorwaer Belijden den menschen vry sonder vaer. De liefde is ter weerelt cout Dat machmen mercken aen Ionck ende out Die sonde regneert nv menichfout Int quaet seer stout//in duechden bloot Lutter deuoot Helpen hueren naesten wtter noot. Die weerelt is nv in boosheyt ghestelt Den eenen mensche den anderen quelt Dat hy niet en weet wat menich relt De liefde smelt//aen elcken cant De menschen want Oordeelen elcken na haer verstant. Wy beniden deen des anders gheluck Deen iaecht den anderen inden druck In quaet beseghen wy menighen truck Wy gaen seer cuck//groot ende cleen Fraey int verleen Oorloef aen elcken als ick moet scheen. 