 Leert my o Heer bedincken Hoochmoet te laten sincken dat ick moet sterven haest, die doot comt my bestrijden, Haer wreetheyt moet ick lijden, Verschrickt, en seer verbaest. Cort is des menschen leven, Een hantbreet hier beneven, Volmoeyt, en iammer groot, Altijt strijdt sonder eynde, Waer ick my keer oft wende, Ontmoet my veel aenstoot. Wie sal comen bestellen Het menichfuldich quellen Dat hier den mensch aencleeft? Gansch onvolmaeckt bevonden Is hy gheneycht tot sonden, Van selfs niet goets en heeft. Ia niet een goet ghedachte Den mensch uyt eyghen crachte En is bequame niet: Hoe veel meer onbequame, Goet te doe, naer betame, Sonder Gods hulpe, siet? God alleen//goet//gepresen Int ghemeen//moet//by desen, Alles in allen zijn, maer wat is doch den mensche, Niet bysonders ten wensche, Aerde voor Gods aenschijn. Als een gras bloeme schoone, Verciert staende ten toone, Afvalt haest moet vergaen, Sulx is des menschen wesen Ghelijck, maer so wy lesen Gods woort sal blijven staen. Gods woort beleden goedich Barmhertich en ootmoedich Christum volghende naer Moeten wy al te samen, En schouwen t'quaet bynamen, Giericheyt, hoochmoet swaer. Wortel van alle quaden, Gierich niet om versaden, En hoochmoet drijft altijdt, Tot sonden overvloedich, Daerom moetmen seer spoedich Hem daer van maken quijt. Alles als boven schreven, Door Gods hulpe verheven, Die in ons werckt met macht, Den wil en dat volbringden, Na t'ghemoets goeder dinghen Voornemen dach en nacht. Ghy wel bedachte sinnen, Ick schenck uyt goeder minnen V dit liedt cort ghesanck, Van giericheyt verlaten, Hoochmoet te leeren haten, Oorlof neemt dit in danck. 