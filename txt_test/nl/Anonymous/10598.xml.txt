 LAet ons met blijden gheeste, Van harten vrolijck wesen, Op dat in dese feeste Ghenoech mach zijn geresen, Die Waert schenckt ons met desen Den rijnschen coelen wijn Op dat wy sonder vreesen, Hier souden vrolijck zijn. Maechden een Jonghelinghen Toont nu hier al gelijcke Met Liedekens te singhen Den aert der Rethorijcke Hoe lieffelijck Musijcke Voecht soo ghy meucht daer by V jonst tot gonst laet blijcken, Al hier met harten bly. Wilt oock eens omme drinken Om vreuchde te vermeeren En elck een cusken schincken V liefste Lief ter eeren Tis Cupidos begeeren, En Venus diet hem riet Ten sal oock niemant deeren Alst eerlijcken gheschiet. Dees Beker wilt aenvaten Edel Princesse verheven V stem oock hooren laten Om vreuchdelijck te leven, Tis v soo voor gheschreven Al hier tot deser stont, Dies sal ick v noch gheven Een cusken voor v mont. 