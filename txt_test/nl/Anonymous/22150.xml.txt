 IN Zyon loeftmen u, o Godt, Ghy hoort oock alle ghebeden: Ons misdaden die zijn seer groot, Vergheeft ons ouertreden: Salich is hy dien ghy hebt vercorn, Om te woonen in uwen Palleys vorn, Dien en sal niet ghebreken. O Godt door u rechtuaerdicheyt, Wilt ons verhooren gnadelijcke, Ghy zijt de hoep, van daertrijck breyt, En vander Zee diesglijcken: Ghy onderhoudt de berghen met cracht, Ghy stilt de Zee baren, door u macht, En het rasen van allen volcke. En die daer woonen aen swereldts eyndt, Van u teecknen sy verschricken: Ghy maecktse blijde en onghescheyndt, Als u hulp hun comt bequicken: De gheel werelt besoeckt u goetheyt, Och gheeft den vruchten waters planteyt, U goetheyt verciert het Jare. Daer wast wat goets, al waer ghy gaet, Vol zijn oock die Woestijnen: Die hoeulen hebben van u groote baet, De Beesten oock tallen termijnen, Der Schapen wol die gheeft ons cleeren, Die Velden staen vol Zaets: dies Heere, Louen sy u, ende singhen. 