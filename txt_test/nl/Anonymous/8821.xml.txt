 HEEr Godt wy hebbent wel verstaen, Die Vaders ons dat seyden, Wat ghy in haer Tijdt hebt gedaen Hoe ghy verdreeft de Heyden, Haer sweert end' Arm gaf haer geen Lant Maer dijn Recht, Licht, en Rechte hant Want ghy hadt aen haer allen, Een Lust en Welghevallen. Godt ghy des Jacobs Coninck vry Den Vyandt wy aenvaten, In uwen Naem so winnen wy, Op ons is gheen verlaten, Ghy helpt ons van den Vyandt quaet, All' die ons Haten, ghy verlaet, V sy Loff (nae t' Betame) HEER Heylich sy dijn Name. Waerom verstoot ghy ons in schandt En wilt ons gantsch verlaten, Ghy laet ons vlien voor s'Vyants Handt, Ons Rooven die ons Haten, Ghy gheeft u Volck den Heyden (Heer) Om niet vercoopt ghyse noch meer, Ghy laet ons van ons Bueren, Begecken t' Allen uyren. Een Spottend' wy den Heyden syn (De Volcken ons benouwen) Wy syn versmaet, Nochtans wy dijn Verbondt noch trouw'lijck houwen, Ons Hert niet aff ghevallen is, Al deckt ghy ons met Duysternis So sullen wy noch HEEre, Dy affgaen nimmermeere. So wy vergeten hadden dy, (HEEr) soud' ons Recht ghebeuren, Om uwent Wil (maer) lijden wy End' ons ter Slachtbanck vueren, Ghelijck men een Hoop Schapen doet, Dies niet en slaept (O HEEre goet) Waeckt op, van die ons Haten, Wilt ons niet Dooden laten. Waerom verbercht ghy u Aenschijn Gaet ons Elendt vergeten? Die Vyandt heeft de Siele mijn, Int slijck de Aerd' ghesmeten, Jae onsen Buyck aen d'Aerde cleeft, Staet op, helpt ons, verlossingh' geeft, Den Vyandt keert en weere Door uwe Goetheydt HEERE. 