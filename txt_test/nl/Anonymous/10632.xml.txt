 COmt sotten al // groot in't ghetal Om sotheyt te beginnen, Sottinnen mal // maeckt bly gheschal Al die de cap beminnen: Wie nae die caert // hier openbaert De sotste aerdt, Sal daer de cap me winnen. V soete geest // laet mercken meest, Gaet alle droefheyt staken, Eert Bacchus feest // drinckt als een beest, Om aen de cap te raken, Drinckt heel en half // Het is goe salf, Al vilt ghy't Kalf // Het spoelt lustich v kaken. Hoereerders mee // maeckt v gheree Of t'spel en sou niet focken, Baert hier ter stee, V sotte zee Al soumen met v jocken, Met Hoeren blust // v sotte lust, ja niet en rust, Voor dat ghy hebt de pocken. Comt hoovaerdy // hier oock al by, En laet de gheck wt kijcken, V sotterny, Laet mercken vry Lustich in alle wijcken, Hoochmoedich gaet // al by der straet Vroech ende laet, De cap sult ghy wel strijcken Gierighen Sot, speelt den marot Ghebruyckt subtijle listen, Schraept in v pot, het groote lot, En wilt het niet verquisten, Ghelt, goet aencleeft // en sober leeft, Niemant wat geeft, maer vult sacken en kisten. Ghy Princen fier // die ick nu hier Niet noemen can by namen, By Deglentier // toont het bestier Van sotheyt altesamen, Laet in de May // groeyen de kay En danst het ay // Om die cap sonder schamen. 