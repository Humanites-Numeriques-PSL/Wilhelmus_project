 Bedruct belast, vind ic mijn anghetast Eylacy noyt so verrast, ic cant genesen Vroom als een mast, so had ic mijn gepast Maer noyt soo wijsen ghast, die wist wat hem sou wesen, Sy die mijn doet, verschieten tbloet, Haer hoghe moet, teruren Het waer wel goet, maect ick haer vroet, al met een groet, Eylaes ick derft niet auontueren. Cause waer by, deuchdelic eerbaer is zy Coragieus en bly, zijn alle haer manieren Hoe soudick my, dan kennen also vry Dat ic deur dit ghecry, haer seyde al mijn dangieren, Nochtans deur pijn, salt moeten zijn Eer ick verdwijn, vol treuren Het valsch fenijn, toont so zijn schijn tot elck termijn, Eylaes ick en derft niet avontueren. Nochtans men secht, dat de beschaemde knecht, Meest dickwils achter lecht, d'anlegghen doet verwinnen, Tsware ghevecht, is so aen my gehecht Ick vind my veel te slecht, ick weet niet wat ick gae beghinnen, Spreeck ick haer van, mijn lijden an En acht zijt dan, voor lueren, Gheen droeuigher man, men vinde can in dit ghespan, Eylaes ick en derft niet auontueren. Waer zy bereet, of waer zy van bescheet Hoe dat die zieckte sneet, die mijn ghaf d'eerste wonde, Ic waer bereet, om met haer wijt en breet Te lijden cout en heet, druc pijn en ongesonde Ic weet hoet gaet, zy mijn versmaet Al deur den daet, moet ickt besueren Ic socht wel raet, Lief delicaet, om troost om baet, Eylaes ick derft niet auontueren. Had ick die macht, of waer ick vant t'gheslacht, Als Jupiter die nacht // verlangh ick wel die daghe Waer zy bedacht die mijn so luttel acht, Datse quam op die wacht, Mijn lijden sou ick haer claghen, Mocht deur den mont, Van herten gront Mijn troost terstont, ghebeuren, Thien duysent pont, Van goude ront gheen dinck so bont, Ick sout wel om haer auontueren. Princesse reyn, al onder tshemels pleyn, En isser seecker geyn, geresen in mijn herte Lief waerste greyn, die met woordekens cleyn, Als nu certeyn, genesen can al mijn smarte Die om v lijdt, dach uyre en tijt, Wilt zijn ghecrijt, doch stueren Om zijn profijt, ghenadich zijt maect hem verblijt De gaern met v sou auontueren. 