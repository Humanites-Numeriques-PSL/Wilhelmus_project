 AEs der wormen, ô aerde Klomp! Wat pronckt ghy dese vuyle romp, Met allerhande nietigheden? En vlieght schier tot de wolcken toe: Bedenckt u wel, ‘t is sonder reden: Werdt in tijdts dit door schricke moe. Dertelheden, wat isse doch? Niet anders als een vleyent zoch, Dat wel den Mensch komt soet vertoonen: Maer in het lest een doodt-steeck gheeft, En komt met wee de Ziele loonen: Dan ist ach! hier niet wel gheleeft. Want als ‘t leven dan is voorby, Kan dese dulle raserny Wel eenigh goedt hier nae verwerven? Och neen, ‘t is roock die haest verdwijnt, En doet haer glants tot niet versterven, Schoon zy eerst in het oogh wat schijnt. Ay, laet varen dees ydelheyt, Ick bid’ u dat ghy dit beschreyt, En wilt een vadt van boet uyt gieten: Bekent u schuldt, valt Godt te voet, Op dat ghy hier nae meught ghenieten Zijnen Troon, ‘t alderwaerdtste goedt. 