 GHepeys ghepeys vol van enuijen. dwelc oorspronc is dat menich truert Hoe queldi mi nv met fantasijen Mi dunct dat mi mijn herte schuert God gheue haer vruech wient ghebuert. Al doetse mi dese quale Haer wesen fier heeft mi becuert. Midts tcoluer van corale Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. Ick peynse om Veuus discipline die mi so late sandt dese sucht Hoe stadigher liefde hoe merder pijne Hoe vuylder wonde hoe erger ducht Een tijtlick fruyt neemt saen de vlucht Ghepluct ten greonen dale. Men prijst best een volwassen vrucht | Ghelijc een cuyssche smale. Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. Beloften veel is si mi schuldich Mer onder al een excellent daer na verlanghet mi menichfuldich Wat is tis haer bekent Wat ick bedrijue in mijn conuent dit altoos ic verhale Vonde ic mi leech als si is absent Van haer ic niet en fale Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. Ghepeyns hoe soudy niet gehingen. Ic moet eylaes tis groote noot dat doen thien duysent vreemde dinghen. Ons beyden ghebuert si weet al bloot Wi drincken vruechten droefheyt groot Beyde wt fortuynen schale door tswaer ghepeyns van dit exploot Therte sterft al waert van stale. Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. Mochtmen met cruyde oft medecijne Ghenesen mijnder liefden brant Ic waer ghenesen vander pijne Mer neent hulpt sulck onderstant Dus gatet eylaes aen minen cant Door tlast der minnen strale Ic vloecke den af god die mi bant Met Venus biter dwale Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. Princesse ic swijghe veel om beter Als ic peynse om ons oude spel. Ic en vant ter werelt noeyt secreter Dies vreese ic twint dese nijders fel Vrou Venus dect haer kinderkens wel Draghen zijs huesche tale Tsal al wel zijn door mijn beuel Schoon lief dat is tprincepale Rast v ghi nachtegale Vliecht wt dat wilde wout Gaet segt haer dit altemael Ende groetse mi menich fout. 