 GHy dromers gheest//wilt wt den slaep ontspringhen Minst ende meest//wilt Godt nv lof toe singhen Ghy zijt beurijt Uoor tsvyants nijt Uwen verlosser is gheboren Als nv ter tijt Al van een maecht vercoren Wy waren al verloren. Tis al volbracht//dat Baalam heeft gesproken Op den Kersnacht//is den hemel ontloken Een licht seer reyn Int tsweerelts pleyn Is ons vanden Uader ghecomen Dwelck heeft certeyn Die duysternisse haer macht benomen Dat is tot onser vromen. Mijn siele gheeft lof//den Heere groot gepresen Ghy eertsche stof//ghi zijt nv al ghenesen Weest niet belaen Met die herders wilt gaen Aenbidt dat kint tot allen stonden In Betleem saen Leet Iesus in doecken ghewonden Tis al om onse sonden. Naer Abrehams wet//so is Cristus besneden Hy heeft verplet//die helle en doot vertreden Wt liefden goet Schanck hy sijn bloet Uoor ons al wt ghenaden Bidt hem ootmoet Hy en sal v niet versmaden Compt al die zijt beladen. Ghy Israel//looft nv den Heere der Heeren Doet zijn beuel//wilt v tot hem waert keeren Uan Syon compt wt Ghy Christus Bruyt Aensiet v lief hy is soo schoone Met een Enghels gheluyt Quam hy wt tshemels troone Uoor v soo is zijn croone. Prince seer groot//bouen allen Princen verheuen Uwen gheest minnioot//sendt hier ons beneuen Doet ons bijstant Seer abondant Dat wy in sonden niet en verstijuen U woort playsant Dat wy te recht moghen beclijuen En altijt volstantich blijuen. 