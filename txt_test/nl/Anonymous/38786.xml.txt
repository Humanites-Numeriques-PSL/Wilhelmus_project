 O Heer wilt mijn verhooren Ick bidt, my eens aen-siet, Ick ben een Mensch ghebooren, So swack als eenen riedt veel swacker als ick segghen mach, ghevoel ick mijn hier al den dagh 'kBen desolaet, comt my te baet Aenhoort doch mijn gheclagh. Gheeft mijn dat ghy moecht gheven Dat ick u also ken, dat ick sonder u leven, Mijn selven niet en ben, 'tMoet hier doch al ghstorven zijn Al isset die natuer een pijn, Gheeft my oock cracht, tis in u macht En toont mijn u aenschijn. Gheeft my een grondigh sterven, Siet mijn begheerten aen, De Weerelt comt bederven, 'tGoet, dat ick heb bestaen, De vyant comt al door sijn nijdt, Mijn vleys beweghen tot de strijt, Tis alsoo teer, 'tbuyght hem dick neer, O Heer my doch bevrijdt. Ick ben soo onghelaten, Ick wordt soo dick ghewondt, Om cleyne saeck of praten, Soo diep in 'shertsen grondt, Verachtingh quelt, hoe welt behoeft, De teghenspoet dat hert bedroeft, Reyckt mijn u handt, doet mijn bestandt Wanneer ghy mijn beproeft. Ken mach niet sonder graty Want siet ick ben een Mensch, Dat ick sonder turbaty Verdraghen can nae wensch, Tis oock niet int vermoghen my, Dat ick in als ghelaten sy, Sonder droefheyt in teghenheyt, Of voorspoet niet te bly. Tis waer ick vind gheschreven, Wat u de weerelt doet, En wilt daer voor niet beven, Dit is haer eerste groet, Wanneer dat ghy de weerelt quaet, Verlaet, en soeckt een beter staet, Om 'tloon, dat schoon in 'shemels throon Haer loon te boven gaet. Mijn hert sal hem verblijen, Als mijn u liefde soet, Voorcomt tot allen tijen, In al wat mijn ontmoet, Tis hymelijck of openbaer, Wat my gheschiedt uyt liefde clear, V proeven zijn een Medecijn, Naem ickse wel in waer. Wilt my doch zijn beneven Als yemandt my versmaedt, (Secreet door u ghedreven, Besloten in u raet) Verlicht doch mijn bescheydenheyt, Dat ick mocht hebben onderscheydt Tusschen de Geest, en oock het Vlees, Dat hier soo dick verleydt. Hoe soud ick mijn verheughen Gingh ick my altoos uyt, (Hoe wel in cleyn vermeughen) Twas u een saet gheluyt, Cost ick in als ghelaten staen, Nae uwen raet en soet vermaen, Tot aller uer, geen Creatuer En soud my moghen schaen. Prins, droech ick dit exempel Had ick een hertgen reyn, Soo mocht ick zijn een Tempel Van u tevens Fonteyn, Maer ick ghelaten arm van geest, Oostmoedigh, als ghy bent gheweest, Ken vreesden niet, wat mijn gheschiedt, Als ghy mijn hier gheneest. 