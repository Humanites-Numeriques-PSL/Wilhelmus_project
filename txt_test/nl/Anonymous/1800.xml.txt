 O God van hemelrijcke Wat druc is ons gheschiet die Borgoensche alle gelijcke God behoede Borbon voort verdriet Twas so vromen capeteyn dien hebben wi verloren Den eedelen heere reyn Menich slach heb ick ghesleghen Te peerde en oock te voet Groote victorie heb ick ghecreghen Ter eeren den keyser soet Menich leet heb ick den coninc gedaen daer hi quam al voor pauien daer en mocht hi mi niet ontgaen Melanen hebbe ick in ghenomen met menighen crijsch man vry die Paus hadde dat vernomen die sandt hem groot volck by Si meenden mi wel af te slaen. die Veneetsianen quamen mede Mer ten was haer niet wel vergaen | Heel ytalien heb ick bedwonghen Ter eeren den keyser fier Roomen heb ick bespronghen daer ben ick ghecomen int dangier Het ghebuerde al inden tweesten slach daer ben ick oo deerlijcken doorschooten daert so menich man ansach Och adieu Kaerle lieue neue Het moet nv ghescheyden zijn Nv moet ick v begheuen Want het scheyden doet mi pijn Ic waende met v te vinnen dat keylich lant Nv moet ic ommer steruen God blijue nv dijn onderstant Adieu ghi edel heeren bouwe Adieu graef Ioris van sassen goet Weest toch den Keyser ghetrouwe dat bidde ick vry edel bloet adieu vice roy de napels vry Nv moet ick van v scheyden Gods barmherticheyt staet mi by Die heeren weenden seere si hadden groot verdriet Al om borbon den heere dat hi so droeflijck schiet die knechten maecten groot misbaer Si en wisten wat bedrijuen deen vranck sijn handen dander trac zijn hayr Ons troost hebben wi verloren Ende oock ons toeuerlaet Ick bidde Ihesum wtuercoren dat hi zijn siele ontfaet Ghetrouwen dienst heeft hi ghedaen God sal een ander verwecken die den keyser nv sal bi staen Wi moghen wel bedrijuen rouwe Om Borbon den capeteyn goet Ende voor Wassenaer ghetrouwe Hi heeft oock ghestort zijn bloet Ter eeren den Keyser dat is waer | Men mocht gheen getrouwer vinden dan dese twee int openbaer 