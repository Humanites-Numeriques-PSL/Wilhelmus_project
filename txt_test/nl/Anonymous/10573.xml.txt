 AEnsiet schoon lief v dienaer minioot Die om v Lief alleyne Hem v ouerdraecht int cleyn en groot Tot uwer liefde reyne. En v bemint seer soet, Als hy sich seluen doet, Om met v lief te pare, In dese nieuwe Jare. Eerlijck versoect begheert en mint V zijn lief hooch ghepresen Als een Houenier die alle cruyden kint V wt veele heeft ghelesen Soo ghy niet zyt te schoon Voor sulck een slecht persoon Laet spruyten der liefden aere, In dese nieuwe Jare. Cierlijck bequaem vol reden nut Heb ick v lief beuonden, Wijsheyts fonteyne een vloeyende put Ken ick v tallen stonden Die vrede hebt int hart En twist veriaecht seer vart Dit thoont ghy voor en nare, In dese nieuwe Jare. Helene schoonheyt ick niet en acht Noch Lucretia, wijt van fame Nae Veneris aert ghy niet en tracht Maer zijt veel meer bequame V naem en eerbaerheyt Sich veel wijder verspreyt Als een licht schijnende clare In dese nieuwe Jare. Ghelucksalich is dien voor Godt Die sulcken deel heeft vercreghen, Tot zijn deel ofte rechte Lot Vreest den Heer op alle weghen Al waer ghy gaet oft staet Hem nemmermeer verlaet Maer hoet hem voor tbesware, In dese nieuwe Jare. En gheeft zijn seghen met ouervloet Die op zijn paden treden Als lief met liefde wert gheuoet En leuen met trou in vreden Versmaden alle twist Haten des vyandts list Spijt ons nijders te gaere In dese nieuwe Jare. Neemt reyn Princes in danck dit liet, Wilt op goe ionste letten Meer op die wil dan wercken siet Schout rechte liefde te verpletten Maer thoont met alle vlijt Dat ghy liefd en vrede zijt, Als v lief openbare In dese nieuwe Jare. 