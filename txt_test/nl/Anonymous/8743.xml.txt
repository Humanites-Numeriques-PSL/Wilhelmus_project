 HOe legh ick hier in dees ellende Van mijn vijf sinnen gantsch berooft, Komt siet my aen ghy aerdtsche bende Die van de wereldt wort verdooft, Ghy die altijdt in ydel saecken Soeckt uwen gheest soo te vermaecken. De Zee Spreuen met haer soet singhen Verdooft den Stier-man soo den gheest, Dat hy zijn Zeyl niet kan bedwinghen, Maer moet vergaen door storm tempeest: Soo doen zy die door ydelheden Verliesen haer verstant en reden. Wat heb ick schoonen tijdt versleten In't vercieren van mijn Lichaem, Dat wordt nu van de wormen ghegheten, Want haer de spijs is aanghenaem: Maer niemandt hoeft met my te spotten Want yder moet in d' Aerde rotten. Mijn schoon hayt dat soo plagh te krollen Vercierde seer mijn Ieughdigh hooft, Dat salmen sien op 't Kerck-hof rollen, Als d'Aerde dat heeft af-ghestooft, Mijn schoon Coleur is gantsch verlooren Sterven moest ick, ick was ghebooren. Mijn Lidtmaten, ('t is te beweenen) Daer ick mee dansten pertinent, Dat worden nu verrotte Beenen, Door den tijdt in d'Aerde gheschent, 't Vleesch datter veel plagh aen te locken Leydt nu in duyster Aerde ghetrocken. Mijn klaere stem als klinckende snaren Is al vergaen als roock of mist, Wildy nu sien waer 't is ghevaren? Komt in mijn graf, opent de kist, Daer sult ghy sien dat veele Wormen Mijn lichaem gruwelijck bestormen. Mijn oogen die door soete loncken Verwonnen meenich minnaer 'thert, Sijn voor de wormen nu speloncken, Ende bedeckt met aerde swert, Mijn Wangen die plachten te bloosen, Sijn nu vergaen gelijck de Roosen. Mijn roode Lippen en witte Tanden, 't Verciersel van mijn lieve mont, Mijn welgemaeckte schoone Handen, En fraey besenden Borsjes ront: Sijn al van d'Aerde in geswolgen, Een yeder denckt dat hy moet volgen. Al mijn Huysen en schoone Palleysen Besluyt ick nu in eenen hoeck, Mijn schoone kleeren wilt overpeynsen, Sijn nu maer eenen Linnen doeck, Mijn reuck en verwe gecalandert Sijn al in vuylen stanck verandert. Heb ick int quaet of goet bedreven Daer af sal ick nu loon ontfaen, Oock rekeningh geven van al mijn leven, Mijn ziel moet voor den Rechter staen, Sal 'sweerelts goet my dan doen voordeel Als ick moet hooren sijn strenge Oordeel? 