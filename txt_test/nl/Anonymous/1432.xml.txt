 O Godt al van der minnen, Seer krachtich van kueren Ghy berooft mijn hert en sinnen Nu en tot aller uren, Aenhoort doch mijn labeuren Of ick blijf al int verdriet, Ick legh in swaer doleuren Want my onrecht gheschiet. Aylacy al mijn leven Is niet dan eenigh sterven Vreughde wort nu bedreven Alle solaes moet ick derven, Want sy wilt my onterven Die mijn herte soo doorspiet, Hoe soudt ick vreught verwerven Want my onrecht gheschiet. Ick en kan van haer niet weten Die rechte oorsaecken Dat sy my heeft vergheten, Die mijn herteken doet blaken Maer doen wy lestmael spraken Dat docht ick eylacy niet Dat my dit soude ghenieten Want my onrecht gheschiet. Hoe soude ick connen bedrijven Vreught oft eenighe melody, Want de fleur der Wijven Valt my nu heel party, Druck en fantasy Benaut mijn herte siet, Gheen meerder vileny Want my onrecht geschiet. Daer ick eylacy mijn leven Voor soude waghen, Die heeft my begheven In eens anders behaghen, Nu en tot allen daghen Die sy haer vrientschap biet, Ick mach my wel beclaghen Want my onrecht geschiet. Oorlof Princesse Neem ick by desen Mijn Amatoresse Alst niet anders mach wesen Ick waer genesen Dat ghy u straffe hart liet Adieu reyn bloemken uytgelesen Want my onrecht gheschiet. 