 GOds woort prijst claer, int openbaer Ghy zijt eenpaer, door dwoort Gods herboren Wie niet wort voorwaer, wt dit saet eerbaer Herboren gaer, sal eewich zijn verloren Dit woort Gods maect ons wtuercoren Dus latet vast aen v beclijuen Alle vleesch als gras, vergaet seer ras En smelt als was, dwoordt Gods sal eewich blijuen. Och vroom belijdt, dwoort Gods altijt En daer voor strijt, ghy Christen schare Door twoort ghy zijt, ghebenedijt Dus danct met vlijt, Gods woort eerbare Dwoort Gods helpt ons wt alle vare Het can v sonden wt wrijuen Alle vleesch als gras, vergaet seer ras En smelt als was, dwoort Gods sal eewich blijuen. Het woort Gods smal, laet houden stal Hier in dit dal, by v allegaren Godt seyt met schal, salich zijn al Die mijn wort sal, hooren ende dat bewaren Dus latet vroech in v vergaren Wiltet in v herte schrijuen Alle vleesch als gras, vergaet seer ras En smelt als was, dwoort Gods sal eewich blijuen. Dat Godlick woort, altoos aenhoort Blijft niet verstoort, maer wilt zijn vruchten smaken Met goet accort, zijn wil oorboort Op dattet voort, v siele mach salich maken Och wilt niet slapen maer ontwaken Dit woort wilt in v herte drijuen Alle vleesch als gras, vergaet seer ras En smelt als was, dwoort Gods sal eewich blijuen. Siet dwoort Gods pleyn, is geest alleyn En tleeft heel reyn, so stater gheschreuen Tis tware greyn, een licht ghemeyn Den wech certeyn, ten eewighen leuen Het is een cracht Gods sonder sneuen Ia dat harnas om onse lijuen Alle vleesch als gras, vergaet seer ras En smelt als was, dwoort Gods sal eewich blijuen. Dwoort Gods vermaert, so schrift verclaert Is tgheestelick swaert, in alle tijden Tis scherp van aert, twelck onghespaert Can onueruaert, aen beyde zijden snijden Dit woort Gods heeft ons gaen beurijden Ghelooft mannen ende wijuen Alle vleesch als gras, vergaet seer ras En smelt als was, dwoort Gods sal eewich blijuen. Ons dwoort Gods goet, verlichten doet Die herten soet, tmaect daghen van nachten Twoort ons behoet, tdoot vleesch en bloet Thoudt cracht met spoet, en oordeelt die ghedachten Tmaect salich alle gheslachten Het can die gheest verstijuen Alle vleesch als gras, vergaet seer ras En smelt als was, dwoort Gods sal eewich blijuen. Ghy vrienden laet, dat Godlick saet In v doen baet, oft ghy sult zijn verloren Weest gheen hoorders quaet, doet na Gods raet Thoudt werck en daet, dat ghy zijt nieus herboren Niet al die roept Heer Heer is wtuercoren Maer die Gods wille bedrijuen Alle vleesch als gras, vergaet seer ras En smelt als was, dwoort Gods sal eewich blijuen. Rechtueerdich zijn, wy alle fijn Op dit termijn, door twoort Gods ghepresen Gheen geueynstheyt dijn, noch verdienst hoort mijn Noch heylich schijn, mach v verlossinge wesen Dwoort Gods alleen can ons ghenesen Dus laet gheen boosheyt aen v cliuen Alle vleesch als gras, vergaet seer ras En smelt als was, dwoort gods sal eewich bliuen. Troost ons o Heer, ons Prince seer U geest sendt neer, laet v woort in ons schijnen Ons recht begeer, is na dijn leer Laet nemmermeer, ons van v woort verdwijnen Al lijden wy om v woort veel pijnen Al wiltmen ons daer om ontlijuen Alle vleesch als gras, vergaet seer ras En smelt als was, dwoort Gods sal eewich blijuen. 