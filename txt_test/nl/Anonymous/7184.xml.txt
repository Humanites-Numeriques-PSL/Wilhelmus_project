 Sal Christi bruyt noch langhe trueren Sal tschipken lange drijuen inden wint Sal ons gheen sueticheyt van troost gebueren Wij sijn toch al eens moeders kindt Wech alle verscheuringe en ketterye V voorspel es toch min dan hoy Hanct aen Christum en vliet alle fantasie En roepet altyts viue le roij Uiue le roij dat is nu int saisoene Het vloyt het groeyt nu ouer al Viue le geulx was ooc hier voormaels groene Tverdwijnt nv heel deur sijnen val Alle plantinghe die van Godt niet en es vercoren Moet corts vergaen al waer sij moy Keert toch in tijts ten es niet al verloren En roepet thaluen weghe viue le roy Wilt toch altyts aen Christum cleuen En aen den Coninck het edel bloet Soo mocht ghij naemels eewelijck leuen Teghen sijn ouerhoot steken en was noyt goet En wilt v moeders borsten niet verlaten Sijt ghij een schaep blijft in v coy De woluen die loopen lancx der straten Blijft thuys en roepet viue le roy Onse sonden hebben ons dit bier gebrouwen Dat wij drincken nu alle ghemeyn Wie sach oyt tgeestelijc volck toch soo verflauwen En deerlijck ooc groot ende cleyn Laet ons ons toch keeren eer ons die doot beuangt Vleysch, werelt, sonde het is al soy En hoortse niet al blaest de helsche slange Bidt Godt en roepet viue le roy Laet v die opden doolwech sijt gheseten Onderrichten met der schriften reyn Keert v, Christus en sal v niet vergheten Al waer v minst verstant niet cleyn Wt liefden willen wij bidden voor onsen broeder Al es ons oude beter dan sijn nieu Wie vielen oock waer Christus niet onse behoeder Wij roepen viue le roy en viue le dieu. 