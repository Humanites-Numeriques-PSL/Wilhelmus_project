 Hoe soud ick swijgen siet. Van den bruydegom te singen, Een nieuwe vreuchden liedt, Mijn gheest dunckt my ontspringhen, Wanneer ick peys, Om sijn liefde groot, Het woort wert vleys, En sterf den doot. Door Adams sonde quaet, Lagen wy in Gods tooren, Maer God ons toeverlaet, Sandt sijn Soon uytvercoren, Ons middelaer, Ia Broeder ende Vaer, Voorspraeck eenpaer, En Herder claer. Hy daelde uyt sVaders throon, De Heere groot van machten, Hy quam een Bruyt ydoon, Roepen uyt veel geslachten, Hy track haer aen, Reyn witte sijde jent, Hy wort haer man, Seer pertinent. Christus seyt voorwaer, Ick en ben niet gecomen, Om dat ick den sondaer, Soud straffen en verdoemen, Bekeert hy hem, So sal hy salich zijn, Volcht hy de stem, Der woorden mijn. Verlooren schaepkens dom, Die sal ick weder soecken, En brenghen wederom, Wt al des werelts hoecken, In mijnen stal, By mijne schaepkens al, Daer ick t'getal, Selfs weyden sal. T'vlas noch tgecroocte riet, Wil ick blusschen noch breken, Oft oock den armen niet, Verlaten noch versteken, Sieck en ghewont, Wil ick maken ghesont, Met haer terstont, Maken verbont. De blinden sullen sien, De creupel sullen treden, En oock de stomme lien, Spreken van mijner vreden, De doode swaer, Mijn woorden hooren claer, Van dooder schaer, Leven, neemt waer. Ick sal verlossen uyt, Die daer liggen ghevanghen, Ia houden voor mijn Bruyt, En wijsen mijne ganghen, Met mijner hant, Leyden, noyt so playsant, In s'Vaders lant, Seer triumphant. Ick predick allegaer, De arme zijn van gheeste, Een gulden vrye jaer, Sabboth een lover feeste, Int openbaer, T Euangeli eerbaer, Voor ver en naer, Een blijde maer. Nu comt alle tot my, Die zijn belast beladen, Ick sal u maken vry, Door mijn rijcke genaden, Mijn jock is soet, Mijn last is cleyn gewicht, Doet rechte boet, Wandelt int licht. Ick ben het Hemels broot, Ghedaelt om u te gheven, Van uyt mijns Vaders schoot, Wie daer af eet sal leven, Ghelooft in my, Dat ick van boven zy, Niet van beneen vry, Ghelijck als ghy. Een levende fonteyn, Ben ick tot deser ure, De wegh de waerheyt reyn, Een voorspraeck u licht en deure, Een fondament, Een hoecksteen excelent, Davids wortel jent, T'begin end ent. Weest heylich seyt de Heer, Als ick, dits d'informacy, En blijft in mijner leer, So sult ghy door mijn gracy, Verwinnen bloot, Hel, sonde, duyvel, doot, Vyanden snoot, Cleyn ende groot. Broeders en susters fijn, Laet ons verjubileren, Tsal noch een weynich zijn, Dat sy ons tribuleren, Volstandich blijft, Als rancken ingelijft, Gods geest beclijft, Waer hy u drijft. Lof God ons Prince reyn, Lof moeten wy u gheven, Lof onsen Capiteyn, Lof Hopman hooch verheven, Lof Heer bequaem, Lof zy dijn groote naem, Lof na t'betaem, Vader eersaem. 