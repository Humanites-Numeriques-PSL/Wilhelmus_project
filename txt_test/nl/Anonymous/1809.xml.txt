 EN ick soude tot minnen boele gaen. Den wech valt my so leyt. Soo wye den bosse schade seyt Die doet den grauwen ros aen Den sneeu die was gesmolten daer lieper een bosselijn door So wie zijn lief behouden wil die stelle zijn lijf daer voer. Ic stont op hooghen berghen Ic sach een steynen hous daer rijden alle merghen drie stoute slumerkens ous. | Die een dat was een ruyter stout. Die ander was een boermans soon. Die derde was een lantsknecht goet. Hy woude tbruyn mechdelijn haen Mijn moeder dede mi vragen Oft ic den ruyter woude haen So moeste ic desen somer lanc Sijn leersen en sporen doen aen Mijn moeder dede mi vragen oft ic den keerl woude haen So moeste ic desen somer lanc Met zijnen rossen tso velde gaen Mijn moeder dede mi vraghen oft ic den lantsknecht woude haen. So moeste ic desen somer lanc. Metter flesschen so wijne gaen. Boeren dat zijn boeren. Sy drincken so selden den wijn. So | en doet die vrome lansknecht niet. Hi schencter so dapperlic in Boeren dat zijn boeren Si drincken so selden den wijn Si drincken lieuer botermelc Dan den hueschen coelen wijn Die dit liedeken dichte dat wasser een lantsknecht fijn Sijn herte dat verlichte Tso Heynsberch inden wijn Maer diet eerst heeft ghesongen. Dat wasser een Lantsknecht goet. Hi heeft daer aenden dans geweest. Met ons Keyser dat edel bloet 