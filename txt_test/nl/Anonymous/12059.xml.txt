 ALle die peysdorstich zijt, Verheucht nu v leuen, Want ons wort op desen tijdt Den Prince ghegheven, Den Prince ghenade-rijck, Die de vijant vromelijck Sal met voeten treden, En rechten Adams misval, Oock zijn volck verlossen al, En brenghen in vreden. Desen Prince hooch befaemt, Weerdicht t’exalteren, Wort des hoochstens Soon ghenaemt, Die oock sal regneren In’t huys van Iacob eerbaer, Inder eeuwicheyt voorwaer Sal sijn rijcke wesen: Hy sal door den rooden vloet Van sijn Heylich dierbaer bloet Ons wonden ghenesen. Looft hem dan met blijden sanck Ghy kinderkens teere, Hoort hoe soet is dit gheklanck, Glori’ Godt den Heere Zy in d’alder-hoochsten throon: Want den Sone Godts idoon Heeft menscheyt verkoren: En is inden kouden nacht (Soo’t was van t’beghin voordacht) Van een maecht gheboren. Eer’ en danck moet dan ontfaen T’kint, ende sijn moeder, Die heeft sonder weedoms traen Ghebaert ons behoeder: Sy is die wortel propijs Van Iesse dat schoone rijs, Waer uyt is ghesproten Die blomme die altijt bloeyt, Wien t’bloeyen niet en vernoey Met liefde begoten. 