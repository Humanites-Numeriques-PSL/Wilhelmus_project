 Ic hoerden op eenre mergen stont dat scheyden seer beclagen dat scheyden heeft myn hert doerwont gebracht in groter varen Myn hert dat was in groter pyn dat scheyden most ic leren natuer die heeft soe mennyghen deer eer sy oer kan omkeren Nv scheyden wy nv scheyden wy och dat moet ommer wesen soe wie heer Jhesus mynne draget sal scheydens wal genesen Nv scheyden wy nv scheyden wy ende dat moet ommer syn dat ic gescheyden niet en kan dat is mynre herten grote pyn Scheyden is een edel staet diet wal gelic kan dragen sy wanderen inder mynnen pat die scheyden sonder clagen Scheyden is een bitter woert des weerde ic wal ontware sceyden heeft myn hert gescoert ghebracht in groter varen Dat ic dat scheyden niet en kan dat moe ic nv besueren scheyden heeft myn hert doerwont gebracht in groten trueren Als ic wal seker waenden te syn soe waerde ic nae bedraegen scheyden is een medecyn ic byn daer mede ontvlagen God geue dat hi moet syn verblyt syn hert in doegden fyn die dit lietken heeft gedicht scheyden was hem grote pyn 