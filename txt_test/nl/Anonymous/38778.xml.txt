 ICk heb ghedocht, ick sal beginnen, Inwendigh in mijn gront, Om eens te sterven al mijn sinnen, Daer van ick werd' ghewont, Op dat ick t'aller stont Mijn in Godt mocht verblyen, Die mijn verlicht in al mijn stryen Die mijn verlicht in al mijn stryen Door hem alleen, so wort mijn ziel gesont. Door sulcken sterven, leertmen leven, Als men Gods wille goet, Sijn wil gheheel over can gheven, In alle teghenspoet, (Dat ons wel dick ontmoet:) En swijghen sonder claghen, Want dit sal God so wel behagen, Want dit sal God so wel behagen, Nu ons gemoet, in hem verheugen doet. Door sulcken swygen leert men spreken Alsmen met diep aendacht, Wel let op sijn eyghen ghebreken Wt aller zielen cracht, So sal Gods inspraeck sacht, Subijt werden vernomen Die dan met vreed int hert sal comen, Die dan met vreed int hert sal comen, Waer door dat alle sijn lijden versacht. Doort quaets vergeten leert men weten Die 'tquaet met kennis laet Sal Godt verburghen en secrete Binnen comen te baet, Wanneer hy wort versmaet, So sal hem Godt hier laven, Met sijn veelvoudighe goe gaven Met sijn veelvoudighe goe gaven Dat niemant en gevoelt dan diet versaet. Princen, wie dit tot allen daghen Mee deelachtigh wil zijn, Die sal ghelijckmoedigh verdraghen Na waerheyt, niet na schijn (Al ist natuer een pijn) 'tMoet sijn beweghen sterven, sal de ziel vreed en vreugt verwerven, sal de ziel vreed en vreugt verwerven, In den H. Gheest een blijtschap sijn. 