 GOds liefde is groot van prijse Die hy ons heeft betoocht In deerste met aduijse U ooren hier toe boocht Adam van duechden verdroocht Heuet Gods liefde vernomen Een hope is hem voorcomen Dus v al tot haer poocht. Sy is oock claer ghebleken In Abraham voorwaer In die beloften onbezweken Sachmen Gods liefde claer In Isaac oock daer naer Iacob heeftse oock vercreghen Sy en is ons niet versweghen Maer gheworden openbaer. Wy waren alle gheweken Al van der salicheyt Maer ons en mocht niet ghebreken Al inder eewicheyt Gods liefde daer veel aen leyt Doen wy noch vianden waren So is Christus sonder sparen Uoor ons ter doot bereyt. Hier in prijst God zijn liefde Teghen ons in deser tijt Dat hy totter doot toe gheriefde Sijnen sone ghebenedijt Doen wy waren in Gods nijt Is Christus voor ons ghestoruen En heeft ons paeys verworuen Uan sduyuels strick beurijt. Wilt malcanderen bewijsen So Christus gheboden heeft Dat ghy die liefde laet rijsen In als dat God aencleeft Maer voor die liefde beeft Die de werelt mach behaghen Want in haer loose laghen Heefter so veel ghesneeft. Prince wildy veruullen Gods wet goet en oprecht En laet v niet verdullen Want sy is al ghehecht Inde liefde so ons secht Alle Schriftueren oorconden Sy verwint in allen stonden Hoe seer mense beuecht. 