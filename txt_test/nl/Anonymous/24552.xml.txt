 Och hoe lustelick is ons die coele mey ghedaen ende sprutet wt myt bloemkens menygher leye soe wie myt druck ende liden is beuaen yn ihesus wonden sal hi hem vermeyen Nu synt die telgheren wide wt ghespreit ende bloeyen schoen ghelick den roeden roesen soe wie syne sonden toe rechte beschreyen wil onder desen boem soe sal hi hem vermeyen Die mey is ons al bi den weghe gheseet op enen barch ende die is alsoe hoeghe op dat een yeghelick sonder leet die roesen mey vrilick aenschouwen moeghe Hoe recht op ghewassen soe is die edele mey gheplantet yn alsoe diepen daele Dat is maria die maeghet reyn van mynnen soe starf dye fyne nachtegaele O edel nachtegaele die alre schoenste boem Ende hadde syne blaede soe wide doe ontloeken hi sanck soe lude die vij noeten hoeghe soe dat syn edele hartken is ghebroeken Nu is die nachtegaele hier ghebleuen doet al omme die mynne van eenre schoenre ioncfrouwen hi is ghecoemen al wt syns vaders schoet waer sach ye man ghelicheit deser trouwen Soe wie syne zynne noch onghestadich synt ende wt ghedielt tot eerdeschen creaturen die marcke wal aen den nachtegale fyn hoe hi den doet omme onsen willen wolde liden 