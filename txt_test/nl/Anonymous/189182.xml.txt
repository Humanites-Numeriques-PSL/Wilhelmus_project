 Leert my verstaen o Heere dat ick moet sterven, En watmen siet dat al vergaet, Al had ick swerelts erven, Rijckdom eere en hooghen staet, Sulcx al mijn siele niet en baet, Most ick dijn rijcke derven. Als een schoon bloem is hier des menschen leven En alle vleesch is hoy dats claer, Den rijckeman verheven, Moste sijn heerlijckheyt dats waer Verlaten sijn lusten allegaer, Daer naer inder Hellen sneven. Noch staet van eenen rijcke man geschreven Die tot zijnder sielen sprack, Drinckt eet wilt vrolijck leven, Veel goets hebt ghy neemt goet ghemack, Als sot bekent int leven swack, Moest haest ander al opgheven. Hoe comt dat hier o Heer des menschen sinnen Die ydelheyt dus jaghen naer, Daertsche inwooninghe binnen, Beswaert den Geest gelijd ick claer, Het vleesch soeckt sijn lusten eenpaer, Gheeft my dat te overwinnen. De mensch en can hier sijnen ganck niet richten Ten zy dat God hem datte geeft, Dus wil ick om verlichten Bidden tot God die eewich leeft, Mijn siele bereyden tot dat sy beeft Gratie creghen sonder swichten. Alle goede ende volmaecte gaven, Commen van God den Vader goet, Dellendige sal hy laven, De dorstige ziele hy geerne voedt Door sijnen Geest den trooster soet, Verlost hy vant sondich slaven Daerom wil ick hem onderdanich eeren En cleen in mijn selfs ooge zijn, Ootmoedich van hem leeren, Sijn sachtmoedicheyt devijn, Twert mijnder sielen ruste fijn, Een vreucht niet om vermeeren. God sal mijn leeren deen na sijn behagen Al mijn vetrouwen op hem staet Sijn woord en sal ick vragen, Tsy oft my med' of tegen gaet, Met herten vlieden alle quaet En soo naer tgoede jaghen, Ick wil den Heer altijt hebben voor oogen En op sijn woorden gade slaen, Naer mijn beste vermoghen, Sy sijn een licht op mijne paen, En leeren my oprecht beraen, Vermeeren en oock verhooghen. Wie en soude God niet hertelijc beminnen Die ons so lief heeft gehadt Ick wil met hert en sinnen, Blijven by sijne woorden plat, Sijn gheboden bewaren voor mijnen schat, Om sijn eewich rijck te winnen, Een dinck heb ick vanden Heer gebeden Dats dat ick mach mijn leven lanck, My in Gods dienst besteden, Sonder vreese vry en vranck In heylicheyt naer sijnen danck En in gherechticheden, Mijn Heere is die plaetse gaen bereyden Ons voorspraeck hevet toegheseyt, Van hem wil ick niet scheyden, Nu noch inder eewicheyt, Maer tlichaem bewaren in eynicheyt, En is Gods lof verbreyden, 