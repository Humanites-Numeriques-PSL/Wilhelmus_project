 Ryst uyt den slaep ghy s'Heeren knecht V rekeninghe overleght, Wilt neerstich over sommen, Oft alle u saken staen recht, Maer in u herte niet en secht, Mijn Heer vertreckt te commen, Wilt so niet roemen als versteent Sijn comste, als ment niet en meent, Sal haestelijck gheschieden, Neemt waer den tijt u hier verleent, Op dat ghy namaels niet en weent, Maer weerdich zijt t'ontvlieden, Die Heere comt die eeuwich leeft, Daert alle voor verschrickt en beeft, Om te oordeelen crachtich, Elck sie dat hy goe reden gheeft, Van elcken woorde dat hy heeft, Ghesproken, onvoordachtich, Bidt eendrachtich na sijn vermaen, Dat ghy dan voor hem mocht bestaen, Als hy elcken sal loonen, Na dat hy sal hebben ghedaen, Tzy goet of quaet ende niet aen Sien eenighe persoonen. Siet oft ghy hebt ghedaen profijt Met t'pont des Heeren nu ter tijt, End of ghy als ghepresen Vruchtbaer in Gods kennisse zijt, En of ghy hebt met al u vlijt, Int gheloof denckt bewesen, In desen bescheydenheyt vroet, Maticheyt end lijdtsaemheyt goet, Godsalicheyt eersame, En broederlijcke liefde soet, Met der ghemeener liefden gloet, Overvloedich bequame, Ist so, u wert seer autentijck, Ontsloten overvloedelijck, Den inganck sonder falen, Tot des Heeren schoon lustich rijck, Daer niet besmeurt met sondich slijck, In comt, na schrifts verhalen, En wilt niet dwalen broeders, want In dat eeuwich beloofde landt, En comt gheen onbesneden, Welck besnyden in reyn verstandt, Gheschiet door Gods Gheest sonder handt, Aen d'inwendighe leden, Anders t'besnijden niet en ghelt, Daer moet zijn so de schrift vertelt, Een nieuwe creatuere, Dus strijt dat ghy behoudt het velt, En t'rijck in nemet met ghewelt, Als Christus in figuere: Sijn puere, voetstappen eerbaer, Cruys-liefdich ghesint volghet naer, In woorden en in wercken, Door veel verdriet en lijden swaer, Gaen en int Hemelrijcke claer, So wy aen Christum mercken, Princelijck knecht weest wel bedacht Houd t'aller ure goede wacht, Want uwen Heer ydoone Sal comen met al sijn Heyrcracht, Ghelijck eener dief in der nacht, Waeckt ghy, tot uwen loone, De croone, sal wesen u deel, Een onverganckelijck juweel, Dat eeuwich leven jeuchdich, Volcomen blijtschap al gheheel, Al in dat lustich schoon prieel, Wert u ghegheven vreuchdich. 