 GHy Christen geesten weest nv verblijt En wilt vrolick ontwaken Ons is gheboren des seker zijt Ons verlosser voor alle saken Dus wilt hem lof prijs en eere bien Hy heeft ons ellende aenghesien Daer wy so deerlick in laghen Onsen druck compt hy veriaghen. Abrahams beloefte is nv volbracht Wt Iacob is opgheresen Een sterre na dat hebben ghewacht Doude vaders also wy lesen Heylich heylich is hy tgoddelick saet Emanuel een licht dwelck niet en vergaet Dat inde duysternisse is ghecomen Een licht tot onser vromen Adams val heeft hy opgherecht Dus laet ons synen lof vermonden Onse sonden aen thoute des cruycen ghehecht Ons ghenesende door zijne wonden Hy is tbeghin, dmiddel en deynde me Alpha ende o synen eewighen vre Wilt hy ons minnelick schencken Laet ons hem te louene ghedencken. Laet ons louen den Heere groot Die hem seluen heeft willen verneren Te steruen voor ons den doot Om dat hy onsen pays sou confirmeren Dwelck hem oprechte liefde riet Dus singt den Heere een loffelick liet Al dat leuen heeft vercreghen Looft den Heere in alle weghen. Den oppersten Prince seer excellent Loeft met Psalmen en ghebeden Sijn goddelick woort zijt obedient So coemdy inde hemelsche steden Daer vruechde is sonder eynde claer Die voor elcken bereyt is voorwaer Die ter weerelt zijn woort beleuen Sal hy zijn rijcke gheuen. 