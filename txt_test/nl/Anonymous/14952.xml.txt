 DEn Hemel die niet haest en stilt Heeft my mijn vreught beslooten: Mijn ooghen, die vol traenen swilt My hebben nat begoten: Sal mijn jonck hart Dees bitter smart Meer dulden en vergrooten. Hoe lang sal ick met traenen heet Mijn swaer ellend’ betuyghen, Hoe lang sult ghy bestryden wreet En al mijn kracht uyt suyghen, Liefde mijn Jeught Niet langher meught Dus naer dijn wille buyghen. O droeve reys, Vooghdes adieu! Mocht ick dy weer ghenaecken: ’t Lichaem scheyd, maer ‘thart blyft u, Dat doet my pijne smaecken, Och wist maer ghy! Wat ick al ly: ’T souw u melydigh maecken. ’T is nu een langhe tydt verleen Dat ick mijn bloet verteere, Een langhe tydt ist nu met een Dat mijn noot lot ginck weere, Dat noyt de Son Mijn ziele kon Schynen naer mijn begheeren. Ghewacht heb ick nu al te lang Niet sonder veel ellenden: Hoop en wanhoop my maeckte bang, Dat my zou ’t leven enden: In Min verbaest By nae beraest Wild’ ick my selven schenden. 