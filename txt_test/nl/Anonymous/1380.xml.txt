 FOrtuyne wilt u keeren En valt my niet soo suer, Want ick blijve int verseeren, Ick lijde swaer doleur, Mijns Liefs rigeur Dat valt my nu soo snel, Verdraghen moet ick leeren Door dese nijders opstel. Rijck God wie sal ick klaghen Meer dan die Liefste mijn, Nu ende tot allen daghen Sal ick u ghetrouwe zijn, Stout ende fijn Spijt die nijders over al Sal ick u jonste draghen Tot dat ick sterven sal. Wanneer ick op haer dincke Soo verandert al mijn bloet, Ick soude haer geerne schincke Mijn Lijf en al mijn goet, In u behoet Wilt danckelijck ontfaen Laet in u herten vincken Ick en sal u niet ontgaen. Adieu schoon Roose bloeme Scheyden dat moet nu zijn, Tot dat ick weder kome Tot u de alderliefste mijn, Tot dat ick weder keere, Adieu Lief gratieus, Adieu mijn Lief mijn eere Die weerste is couragieus. Schoon Lief zijt mijn ghetrouwe, Ick en begeer anders niet, Troost my of ick verflouwe Als ghy my in lijden siet, Hoort na mijn verdriet, Als ick u niet spreken en mach, Doet dat ick u aenschouwe, Tot op een ander dagh. 