 O Werelt listich, lieflick int orboren , Hoe brengt ghy te voren,, die simple u loosheyt? : Ghy beloeft vrede, int eynde wordet toren : Waert moechlic dUutvercoren,, souden worden verleydt. O Ducdalba, sulcke stricken ghy bereyt Om dat ghy sout vernielen,, die welvaert onser zielen: Maer tis te vergheefs dat ghy alsulcks verbreydt. Ons Coninck is een Coninc groot van weerden, Van Hemel en Eerden,, en oock van Israel: Der Princen Prins, een Vorst cloeck int volheerden, Wat hy wil aenveerden,, volbringt hy haest en snel: Hy is der Heyden Heylandt, diet al gemaect heeft wel, Na zijn goet welbehaghen,, wie soude daer vertsagen Om hem taenbidden, als wy zijn int ghequel. Na Gods bevel so wilden wy leven, Dats dat elck sou gheven,, den Keyser zynen chijs: Maer hem de Eere, sy wort hem toegheschreven: Gheen Goden beneven,, hem, kennen wy propijs: Hem behoort de vreese, hy is alleene wijs: Vervloect wilse Godt houwen,, die op Menschen betrouwen: Want sy zijn ydel, haer macht is als een rijs. Ghy acht ons Ketters, siet selfs u Bels knapen, Monicken en Papen,, haer Leer is als fenijn: Aensiet de liefde van uwe Bijtschapen, Bloetghierich sy gapen ,, en souwen Herders zijn: Tzijn grijpende Wolven, in eenen heylighen schijn: dOoghen vol Hoerderije,, en therte vol invije, Haer leven en leer, is niet uut Godt divijn. Ist ghewelt dat wy volchden Gods weghen Als dApostels pleghen,, na ons vermoghen al? Wy segghen Neen: maer al dat God is teghen Waer beter versweghen,, uutgheroeyt hen ghetal Want de Hoer van Babel sal haest comen ten val, Die ghy nu wilt vereeren, maer tsweert sal u verteren, So dat u plaetse hier niemant vinden sal. Sloeghen wy dAfgoden, hier op wilt mercken Door sulcke wercken,, wert Godt niet onteert: Christus smeet selfs die Cooplien uuter Kercken, Wou niet in sulc percken ,, zijn woort hebben vermeert Maer diet uut dieften deden, hebdy meest gheleert, Al sonder ons toeseggen,, of sPrincen wederlegghen: Want quade wercken, tot quaden eynde keert. Dat wy als Rebellen nu moeten vlieden, Beclagen veel lieden,, maer Christus spreect seer vroet Waert ghy van de Werelt, tsou niet gheschieden, Sy sou u eere bieden,, nu ghy sulcx niet en doet, Moet ghy om mynent wille laten lijf en goet. Hoe souden wy dan vreesen,, God en laet ons gheen Weesen, Hoe ghy Vorst des Duyvels, op ons zijt verwoet. Die God verloochent, sal hy oock versaken, Als hy meynt te raken,, int nieu Jerusalem: Maer die hem belijdt, die sal hy groot maken, Twelck dat willen laken,, die vanden Caphernem: Want sy liever derven te hooren Godes stem: Dan dat haer svleesch wellusten,, hier soude moeten rusten, Teeuwich verdoemen laden de sulck op hem. Ick laet elck besien, of wy sConincx Landen So brochten ter schanden,, ghelijckmen u nu siet Wy waren ree, te weeren zijn vyanden, Die ghy doet verbranden,, u noyt misdeden yet: dEdelen die den Coninck int strijden noyt verliet, Doet ghy schandelic sterven,, om hen landt te beerven, Dies bekennen wy u voor geen Heere niet. Souden wy kennen voor u ons misdaden, Die vol onghenaden,, niet en doet dan onrecht En sConincx Wet sietmen u selfs versmaden, Tsijnder grooter schaden,, zijt ghi worden zijn knecht Teynden uwer daghen, wert ghy gamaect heel slecht, : Als onse Godt sal wreken,, het quaet aen u ghebleken: Wat helpt dan dat ghy ons uut den Lande segt ? Een Christelicke Kercke kennen wy te gader, Daer af God is vader,, Christus het Hooft seer reen: Vant thooft des Paus zijn wy een versmader, Hy is gheen ontlader ,, der sonder groot noch cleen: Noch is oock niet ghebout op den Levenden Steen : Gods eer heeft hy ghestolen,, de simpele doen dolen: Al zijn Insetten verworpen wy met een. Als Stadthouder Christi dorft ghy hem noemen, Dit Kint der Verdoemen ,, tuycht ons die Schriftuer: Van al dat Godsdienst heet, derf hy hem roemen Dat hem elck moet schromen,, door zijn wreetheyt seer, Hy is tBeest vol Hoofden, des Rooden draecx Figuer, Daer niet voor willen buygen,, alle Christen getuygen Dies haer de tweede doot niet sal vallen suer. Is dat u liefde die ghy tNederlandt draghet, End ingeboorne plaget,, nemende goet oft schat. Ende oock wilt behouden, want u so behaghet, Dat elck u oorlof vraghet,, om te besitten dat, Van u groote liefde, segt ons Micheas plat: Tvette Schaep ghy slachtet,, tmagere ghy verachtet, Van tbloedt der Heylighen zijdy gheensins sat, Bacchides beloeft den Machabeen vrede, Als hy haer Stede,, creech, brocht hyse ter doot: Sulcks meynt ghy Duckdalf uut te rechten mede, Ghy gaeft haer een snede,, die hen u gaven bloot Om te verantwoorden, en quamen so in noot: Wie sou dan u ghelooven,, dan om ons te berooven, Van goet en leven, dwelck u leert de Paus u hoot. Hebben wy gheherbercht ons Predicanten, Weerder dan u Santen,, ghedoopt ons kinders daer In ons Tempels, gebout aen alle canten, Met consent der danten ,, van Parma in dat Jaer Opperste Regente der Nederlanden, maer Haer valsch hert doortogen ,, heeft ons al bedroghen, Dies wy betrouwen op Gods belofte claer. Ghy stelt ons Gracy tijt als Gods Vassale, Hier naer deeuwighe quale,, vergeeft spreect Christus coen Niet sevenwerf, maar tseventich sevenmale, Dat sonder ghetale,, sal wesen u Pardoen Aen uwen Broeder, op dat u in elck saysoen Werden quijt gheschouwen,, de sonden die u rouwen, Als sal ontfanghen die Vrome, Palmen groen. Op Godt betrout de Prins van Oraengien, Sijnde in Almaengien,, Godt zal stercken zijn handt, Dat hy sal paeyseren calaengien , Den Coninck van Spaengien,, bewaren sijne Pandt: Vernielen u bloethondt, den vromen een Tyrant: Laet u Afgodtsche Nacy,, aen Godt bidden om gracy, Ghy sult Pharo slachten, als Godt ons doet bystant: 