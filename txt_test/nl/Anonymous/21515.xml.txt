 NU willen wy singhen een vrolick liet God bidden om zijn ghenade En volghen dat hy ons ghebiet So komet ons te stade. Hebt lief, hebt lief, v Heere v God Hebt hem lief wt al v krachten U naesten oock tis zijn ghebot Wilt als v seluen achten. Alsulcken hert, alsulcken gheest Die wil ons God verleenen Dat wy in liefden aldermeest Met malcanderen hier vereenen Als elck nv in zijn hert wil gaen Daer vindt hijt claer beschreuen So hy begheert hem sy ghedaen Dat hy oock so moet leuen. Hielden wy dees leer in onsen sin Het sou ons allen baten Aen siel, aen goet, twaer ons ghewin Dat wy niemant en haten. Willen wy dan nv in vreden zijn So laet ons liefde hanteeren Liefde is een rechte medecijn Uan allen twist te keeren. Gheen dinck is God so aenghenaem Dan dat wy liefde draghen Gheen dinck en maect ons so bequaem Daer wy hem me behaghen. Laet ons dan bidden al ghelijck Dat God ons liefde wil schencken En ons wil gonnen zijn eewich rijck So en mach ons niemant krencken. 