 MIjn tongh beghint nu eens te singhen Met sanghen soet: Mijn hert beghint nu op te springhen Met bly ghemoet: Mijn siel beghint nu eens te loven Een Maghet reyn, Die haer met Godt verblijdt hier boven In 's hemels pleyn. S' en was noch nauwelijck gheboren Van hooch gheslacht, Of Godt die heeft haer wtvercoren En weert gheacht, Die hy sijn suyver trouw sou gheven, En heeft ghetoont, Dat sy hier nae met t'eeuwich leven Sou zijn ghecroont. T' was al van Aldegondis eere Dat yder sprack, Soo dat sy menigh' herten teere Met liefd' ontstack: Doen is tot haer den Prins ghekomen Van Enghelant, Om met haer des trouws te bekomen Den echten bant. Maer dat reyn hert en cost niet minnen Dat ydel was, Want het door s'hemelsch vyer van binnen Ontsteken was; Om dat sy gheene macht sou schroomen Oft onderstaen, Heeft sy oock door de water-stroomen Drooch-voets ghegaen. Doen heeft sy haere trouw ghegheven Aen Godes Soon, Om altijdt met hem reyn te leven Van deughden schoon. Doen heeft Godt haer sijn liefde ga en toogen En jonstich hant Doen tot haer als duyf quam ghevloghen, Godts Minne-brant. Hy heeft dan in haer leste daghen Sijn bruydt vermaent, Als haer quam inden boesem knaghen Den kancker-brant: Maer dat heeft meer haer liefd' ontsteken Tot haren Godt, Soo dat sy noyt en heeft gheweken Van sijn ghebodt. Compt hier tot dese Maeght gheloopen Die droeve zijt, Compt siecke, compt met groote hoopen Tot alle tijdt: Geen pijn soo groot, geen corts soo crachtich Oft Cancker knaeght, Oft worden al van Godt almachtich Door haer verjaeght. Wilt Aldegond' op ons ghedencken Daer ghy nu zijt, Op dat u Bruygom ons wil schencken Tot s'duyvels spijt Het leven daer ghy nu hier boven V door verblijdt: Hierom wy sullen u hier loven Tot allen tijdt. 