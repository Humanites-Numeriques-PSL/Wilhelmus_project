 Een Amoreus een fiere ghelaet, Heeft mijn ioncharteken deurwont Geeft zy my gheenen raet, Ick sterue in corter stont, Haer Amoreus gheschichte, Haer lieflicke rooder mont Haest v ghy Venus Nichte Maeckt uwen dienaer ghesont. Bouen Juno ghepresen, Staet ghy int harte gheprent Mocht ick v dienaer wesen, Al ben ick nu absent, Schoon Lief wilt v vermeeren, Reyn bloemkens seer excelent Laet ons tsamen boeleren, Ontfangt my in v Conuent. V weerde soete Lieueken, Comt voor v Vensterken staen Ontfangt van my dit brieueken Daer in suldy vinden staen Mijn ionste en eerbaerheden Reyn edel Vrouwelick graen, Wilt doch in dancbaerheden V schamel dienaer ontfaen. Ick hoorde de Nachtegael singhen Ende ick hoore hem maken groot gheclach Ick en can my niet bedwinghen, Ick verwondere my wattet wesen mach Mijn hemdeken wil ick aenschieten, Ende mijn vensterken open doen Hoe sout my moghen verdrieten, Die Mey staet lustich en groen. Dat schoon kint heeft wt ghekeecken Die Maen scheen licht en claer Haer Lieff quam daer ghestreken, En sprack minnelick teghen haer Met pijpen en tamboren Dede hy haer een Amoreus ghelaet Die liefde stont te roeren, In dit schoone kindt delicaet. In een Prieel met roosen Dat daer beneden stont Daer hebben zy een langhe poose Gaen spreecken mont al teghen mont Sy hebben gaen domineren En Venus bant ontdaen Daer ginghen zy in studeren Elck was met minne beuaen. Met also scherpen sinne So waer zy noch beraen, Dat eedel Tersoor van minnen Dat hebben zy tsamen ontdaen Haer lieder harte heeft hem ontsoncken, Dat dede der minnen dorst Sy hebben malcander gheschoncken Een ghebodt der Amoreusen lust. Oorloff reyn edel kerssouwe Welrieckende Rosemareyn Schoon Lieff blijff my altijt getrouwe Mijnder harten medecijn Want ick nu moet henen varen Al doet het mijnder harten pijn Godt wil v in deuchden sparen Als ick van v moet zijn. 