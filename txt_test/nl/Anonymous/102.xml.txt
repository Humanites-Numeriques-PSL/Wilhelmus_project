 Die lustelicke Mey is nu inden tijt, Met zijnen groenen bladen, Int lieflic anschouwen ghy die venus dienaers zijt Men mach v niet versaden, Want by des meys virtuyt Menich cleyn voghelken ruyt, Sijn sanck is soet om te hooren, Dies willen wy vruecht oorboren. Bedrijft solaes ghenuecht ende vruecht Die bloemkens staen ontloken Comt met v Liefken buyten des veldes iuecht Die cruyden staen zeer soet van roken Sy staen net ende reyn In t'soete lustelijcke pleyn, Daer sietmense ieuchdelijck bloeyen, Door des soete Meys douws bespoeyen Die Nachtegael singt nacht ende dach Met menich dierken cleyne Want ghy die Venus doet ghewach Vint v ten veldeken reyne, Ende wilt ons comen by O weerde Lieveken ende ghy, En acht gheen nijders bespringhen, Ende helpt ons de Mey in bringhen. O Venus had ick mijn Liefken alleyn Het zoude mijnder herten lusten, Ende wy tsamen lagen op een beddeken cleyn Daer ick by haer mochte rusten, Ende wy daer speelden moeder naeckt Alsinen de barvoete kinderkens maeckt, So soude ick mijn Liefken ghebruycken Ende in mijn armkens luycken. Amoreuse lieuekens zijn hier vergaert, Tis een melodye, Als deen ghesichte dander verclaert, Schout alle melancolie, Haer kaecxkens sijn van coluere root, Ende hoe menich versuchten groot, Gheeft elck zijn Liefken int wesen: Een soenken van v schoon lief, salt al genesen Oorlof princesse, Liefken Amoreus, Nu bid ick v om een bede, Neemt desen Mey in danck zeer coragues Ende bewaert hem na reyner sede, Toont ons v ghetrouwe ionste fier, Al onder desen soeten Eglentier Wilt wt den slape ontspringhen Ende helpt ons vrolick singhen. 