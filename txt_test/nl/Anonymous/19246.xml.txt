 GHy Christen broeders te samen Wilt aenhooren een liedeken recht Uol hoochprijselijcke namen Uan den sone Gods ghesecht Aenschout die schrift al na den gheest Op dat ghy recht moecht bekennen Dat hy van tbeghin is gheweest. Inden eersten wilt aenmercken Hoe Christus is dat goddelijck woort Daer door zijn Uader ghinck wercken In den beghin soo wy hebben ghehoort Als Godt hemel ende aerde fundeerde reijn Soo was dit woort by hem verheuen Een metten Uader ghemeijn. Wy bekennen na schrifts belyden Elck een met ooren hoort Hy was van eewighen tyden Wie can vertellen zijn gheboort Hy is Gods euenbeelts alleyn Dat schijnsel zijnder heerlijckheyt Een spieghel zijns wesens reijn. Wt den mont des alderhoochsten verheuen Is dat woort van eewicheyt En dat woort was by Godt beneuen In Godt was dat woort so Ioannes seyt Hy is alleen die wijsheyt Godes groot Gheboren uan den Uader Om ons te verlossen vander doot. Als de mensch Gods gebot had gebroken Door des listighen duuels raet Soo heeft Godt tot hem ghesproken Ende beloouet eenen saet Die ons soude verlossen, van tvyants nijdt En breecken zijn hooft in stucken Hieromme zijn wy verblijt. Dit saet vol alder eeren Wert Godes bruyt hier toegheseyt Uan tbeghin te genereren Door die beloften hoort dit bescheyt Uan gheslacht tot geslacht so Matheus verclaert Ander beloeften in figueren Is die sone gheopenbaert. Dit saet willet recht aenschouwen Wt den gehlooue na den gheest vry Als eenen waren Isaack vol trouwen Nochtans voor Abraham was hy Hy is die wijse Salomon pertinent Uanden rechten Dauid ghecomen Na der beloeften bekent. Hy wert oock Dauid gheheeten Als een wortel een rechte stam Dauid noemde hem een Heer vermeten Eer hy op aerden quam Alle Coninghen waren van hem een figuer Dat hy eewelijck soude regneren Met sinen septer puer. Dese roede was in Syon gheseten Als een plantinghe des Heeren wel Hooch edel bouen alle Propheten De gherechte Emanuel Hy is dat woort der gherechticheyt Eenen rechten vorst des vreden Als Esaias heeft gheseyt. Desen soon vol alder eeren Die in Godlijcker ghedaente was Die ghinck hem seluem verneren Na des Uaders wille te pas De ghedaente eens knechts nam hy aen Om ons exempel te wesen Sijn voetstappen na te gaen. Een reyne maghet ghepresen Uan Godt voorsien en hooch gheacht Alst consenteerde in desen Ontfinck si door des gheests cracht Sy gheloofde Gods woort en is ghewis Een kint wt haer gheboren Ons tot een sone hy ghegheuen is. Desen soon hooch van weerden Uan den hemel hemelsch somen beuint Die andere Adam op eerden Nochtans en was hy niet eertsch ghesint Al vander eerden en was hy niet Dat woort is vleesch gheworden Als ons Ioannes bediet. Als hy hem op der werelt verclaerde Heeft hy ghetoont zijn Godlijcke macht Sijn vader hem openbaerde Als zijn beminde sone gheacht Dit isser broot vanden hemel ghedaelt Sijn vleesch is ons een spijse Onse schult heeft hy betaelt. Alle dat hy van sinen Uader hoorde Ende wat hy te voren hadde ghesien Dat selfde hy verantwoorde Noyt sulcken wonder en sachmen gheschien Daer en hadde noyt mensch Godt aenschout Dan die eenighen soon der vaders Wel hem die op hem betrout. Die dooden gaf hy dat leuen En de blinden haer ghesicht De sonden mocht hy vergheuen Dees wercken vielen hem licht Hy is de poort, ende rechte baen Niemant en compt totten Uader Hy en moet door den soone gaen. Dese soon die mach ons leeren Want hy selfs de waerheyt is pleyn Sijn schaepkens gaet hy informeren Door sinen gheest een vertrooster alleyn Wilt draghen sinen last soo hy ons ghebiet Hy is een fonteyne des leuens Sijn gracie gheeft hy om niet. Onse sonden heeft hy ghedraghen Veel smerten met grooter noot Al van tbeghin der daghen Is dat Lammeken ghedoot Uoor ons ouertredinghe heeft hy ghebeen Doen wy Gods vyanden waren Stelde hy sinen Uader te vreen. Dits onse salichmaker warachtich Een rechte arm van sinen Uaer In hem soo woont lijfachtich Die volle Godheyt eenpaer Ioannes noempt hem warachtich Godt Daer toe dat eewich leuen Dit is die sommighe een spot. Laet ons de Uader door Christum bidden Ende vergaderen in sinen naem So is hy by ons int midden Die hem inden gheeft aenroepen bequaem Tot prijs zijns Uaders altijt voorwaer Soo hem Thomas heeft beleden Bekennen wy Christum claer. Desen sone vol van ghenaden Gaf sinen discipulen de macht Sy deden wel wonderdaden Door sinen naem gheacht Hy beualse te doopen in sinen naem Alle die hier aen gheloouen Die zijn daer oock toe bequaem. Al dat daer meer staet beschreuen Uan desen soon excellent Bekennen wy al beneuen Dat oudt ende nieuwe testament Hy is God ouer al in eewicheyt Int neghenste tot den Romeynen Heeftet Paulus wt gheleyt. Ten heeft my niet verdroten Al om te dichten dit liet Om mijn rechte mede ghenoten Soo isset wt liefden gheschiet En nemet ten besten mijn cort ghesang Soutmen al van Christo verhalen Mijn liet viel veel te lang. 