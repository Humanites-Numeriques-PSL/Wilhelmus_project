 VUt swaer benouwen Met vast betrouwen Roep ick tot v Heer sonder vermijden Aensiet ons vianden nv ten tijden Hoe sy raet houwen, sonder verflouwen En stellen stricken op alle zijden Om ons te brenghen in druck en lijden Wilt ditte schouwen Met uwen ooghen wt shemels throone En ons van rouwen Uerlossen door v liefde schoone Gheeft ons v rijck te loone. Sy legghen laghen Uan daghe te daghen So wy bemercken in dese stonden Ghelijck een hert die van den honden Uermoeyt doort iaghen Om dorsts verslaghen Haect na een water seer diep van gronden Also zijn dese oock nv beuonden Om wt te vaghen Gods wtuercoren in alle ghehuchten Sy roepen en claghen Maer God sal in blijschap keeren tsuchten Als wy tot hem vluchten. Tis om beweenen Dat sy als beenen Uerhart met nijde so zijn ontsteken Want diemen nv van Gods woort hoort spreken Wt oprecht meenen Dien salmen vercleenen Soot openbaer nv is ghebleken Maer Heer ghy weet al haer loose treken En anders gheenen Ghy moecht haer voornemen haest verpletten Certeyn niet eenen En isser die ons mach schaen of letten Wilt God hem voor ons setten Heere verheuen U wil ick aencleuen En mijn betrouwen alleen op v stellen Al zijnder veel die ons nv quellen Willet vergheuen Die nv ons leuen Met ghewelt ter neder willen vellen Al hoortmen haer nv veel wonders rellen Tis al bedreuen Door onwetentheyt Heere der Heeren Lacen sy sneuen O ghenadich God wiltse bekeeren Ende haer v weghen leeren. God der heyrscharen Die v dienaren Noyt in haren noot en hebt verlaten Coemt ons o God nv oock ter baten En wilt ons sparen Maer openbaren Uwen wille seer soet bouen maten Op dat wy v woorden moghen vaten En voort verclaren U goetheyt die ghy ons quaemt bewijsen Die ons sondaren Wter doot in dat leuen hebt doen rijsen Dus wilt God altijt prijsen. Prince God machtich Die ons erfachtich In v rijcke door Christum wildet maken Op v so wil ick al mijn hope staken Maect ons deelachtich Uwen gheest crachtich Want na v goetheyt Heere wy haken U liefde die doet alle droefheyt slaken Sijt doch ghedachtich U creaturen in haer allenden Wy roepen clachtich Tot v om hulpe, Heer wilt tot ons wenden Ende ons uwen gheest senden. 