 GHenade ende vrede Van Godts bermherticheyt Ende troost des Gheests mede In uwer herten bereyt Wensch ick v mijn lieue huysvrou fijn En dat Christus Gods soon ghepresen Vwe Bruydegom mach zijn. Wilt doch ghedachtich wesen Mijn alderliefste wijf Hoe eerlijck in Godts vreesen Dat wy twee waren een lijf Maer wy beloofdent oock den Heere fijn Dat wy souden zijn te vreden Om zijnen naem ghescheyden te zijn. De tijt is nu voorhanden Ick ligghe hier ghebonden stijf Godt moet ick doen een offerhande Voor de waerheyt verlaten het lijf O Heer laet my doch troost gheschien Door uwen Gheest so wilt my helpen Als ick mijnen rug de slaghen sal bien. Och mijn alderliefste vrouwe Al lijdt ghy nu ongherief Blijft doch den Heer ghetrouwe Dat bid ick v mijn schaep, mijn lief Laet ons met Judith bekennen gheheel Dat onse straffinghe is noch minder Dan onse sonden, want die zijn veel. Al gaet ons Godt castijden Het en sal niet langhe dueren aen Dat wy om de waerheyt moeten lijden Dat is al om beters wille ghedaen Des Heeren werck is wonderlijck De werelt sal hy beschamen En maken ons tot Priesters, Coningen rijc. Al zijn de Godloosen verheuen Ghelijck eene water vloet Al wort Godts volck nu verdreuen Ende al stortmen nu haer bloet Godt die wilse straffen hier na Alle die zijn wtuercoren Veruolghen, dooden, en brenghen in scha. De Schriftuere gaet vermonden Dat Godt zijnder knechten doot Sal hert wreken tot dien stonden Als hy coemt in heerlicheyt groot Want onse vianden sullen onder gaen Inden vierighen poel worden ghesmeten De rooc haers brants en wort niet wtgedaen. Dan sullen de gherechtighe blincken Als vlammen in de stoppelen fijn Aen Sions borsten drincken Olie der vruechden, en nieuwen wijn Blinckende cleederen worden haer aengedaen Ende croonen also schoone Op Sions berch sullen sy heerlijck staen. De Heer sal vanden Hemel comen Met veel duysent Heylighen al. Om de werelt te verdomen De Basuynen maken gheschal Troost v hier mede mijn huysvrou fijn Als ghy sult hooren segghen Dat ick om Christo ghestoruen sal zijn. Orlof al ist met weenen Janneken Verstralen mijn Godt wil v en mijn kinderkens cleene Eenen goeden Vader zijn Ende draghet doch nu mijn bootschap me Aen alle Broeders en Susters reene Die doe ick groeten met des Heeren vre. 