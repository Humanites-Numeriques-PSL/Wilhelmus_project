 O Heere aensiet toch al mijn lijden groot Gheeft my nv stercheyt in deser noot Op dat ick niet en beswijcke Maect my volstandich tot inder doot Dat ick van v waerheyt niet en wijcke. Op God staet alle mijn hope alleyn Maect my van alle mijn sonden reyn Wilt mijn ghelooue vermeeren Uan v coemt alle mijn hulpe ghemeyn O almachtich Heere der Heeren. O Uader vergheeft my alle mijn schult Ick weet dat ghy my niet verlaten en sult Maect my doch los van mijnen sonden Ghy hebt my met uwen gheest veruult Wie can v goetheyt doorgronden. O Heere van v coemt alle mijn salicheyt Wilt my verlossen, niet langhe en beyt Mijn stercte mijnen steen verheuen Mijn toeulucht heb ick op v gheleyt Ghy en sult my nemmermeer begheuen. O God mijn siele is my bedroeft U Goddelicke hulpe sy behoeft Mijnen steen waerom hebdy my verlaten Helpt my o Heere niet en vertoeft Want vele zijnder die my haten Wat bedroeft ghy v siele mijn Waerom wilt ghy in my so truerich zijn Stelt v betrouwen op den Heere Ghy sult noch aenschouwen zijn claer aenschijn Uwen druck sal in blijschap verkeeren Ghy gheloouighen weest nv verblijt Al ist dat ghy cleyn van ghetale zijt Wie can v deeren ofte letten Ist dat God den Heer voor ons strijt Wie wil hem teghen ons dan setten. Die Heere is stercker dan casteel of slot O Heere weest my een beschermende God Teghen alle mijn boose vianden Ghy zijt o Heere mijn deel en lot Uerlost my vander leeuwen tanden. O Heere machtich inden strijt O hooftman Israels die ons beurijt O God na v heb ick verlanghen Uwen dienaer die hier veruolghinghe lijt Wilt hem toch in v rijck ontfanghen. 