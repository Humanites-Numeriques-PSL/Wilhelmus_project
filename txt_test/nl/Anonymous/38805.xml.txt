 TIs huyden een dagh van vrolijcheyt, Van herten wilt verblijen, Den Vader in de Triniteyt Comt ons ghebenedijen, Het woordt heeft aenghenomen puer, Van een Maeght des Menschen natuer, Daer in wy zijn verheven, Boven d'Enghelen al ghelijck, Begaeft ons Godt met gaven rijck, Die in sijn liefde leven. Van herten sal hy zijn bereydt Vrolijck te jubileren, Die diep insiet, hoe Gods goetheyt Hem om ons quam verneren, Tgheschiede in een duyster nacht, Een Maghet baerden sonder clacht, Een Soon reyn uytvercooren, d'Enghelen songhen clear en schoon, Glory zy Godt in hoogher throon, V is een Kindt ghebooren. Die Herders saghent licht soo clear Die haer Schaepkens bewaerden, Sy hoorden Gods Enghelen daer Diet woordt hen openbaerden, Huyden u salgheyt gheschiedt, Gaet heen te Bethlehem besiet, Twoordt dat wy u doen hooren, Ghy sult vinden een Kindtgen cleyn Bewonden, by sijn Moeder reyn, In Bethlehem ghebooren. Tgheschieden op den achtsten dagh, 'tKindt soud werden besneden, Simeon d'ouden diet nae sagh, Sprack, Heer laet nu in vreden V Dienaer, dien ghy hebt belooft, Mijn ooghen sien hem, 'thert ghelooft, Dit is u Soon vercooren, Die u eeuwigh wel heeft behaeght, Ontfanghen van een reyne Maeght, In Bethlehem ghebooren. Soo veer in Orienten Landt, Werden een Ster vernomen, Drie Coninghen met offerhandt, Die zijn soo haest ghecomen, Sy vraeghden te Ierusalem, Waer is den Coningh der Ioden? (Ist wonder in u ooren,) Wy saghen clear sijn Sterre-schijn Wy comen hem t'aenbeden fijn, Waer is dat Kindt ghebooren? Soo haest Herodes dat vernam, Hy gingh de Priesters vraghen, De stadt beroerden, hy was gram, Hy mocht het niet verdraghen, Hy vraeght of 'tKindt ghebooren waer, Wat die Propheten tuyghen haer (Hy doechtet te versmooren,) Sijn wreetheyt snoot, die was soo groot, Want hy bedocht dit Kindt sijn doodt, In Bethlehem ghebooren. Ghy Bethlehem Iuda, cleyne Ste De minst suldy niet wesen, Wt u sal gaen mijn macht en vre, Mijn Volck te ghenesen, Dit is Micheas eyghen woordt, Dat ghy van ons hier hebt ghehoort, V sorgh is verlooren, De plaets waert sal moeten gheschien, Dat moghen die Wijsen besien, In Bethlehem ghebooren. Herodes gaf den Wijsen raedt, Te Bethlehem te varen, Maer soo ghy't vindt, comt metter daet, Om my dat te verclaren, Op dat ick mee mocht comen gaen, Dat Kindeken te beden aen, Dat mijn soo doet verstooren, Men seydt hy sal dat Rijcke mijn Besitten, (wat sal ick dan zijn? In Bethlehem ghebooren. Tghebeurden in soo corten stondt, Soo haest als sy daer scheyden, Dat hen dat licht schoon in haer grondt, Die wegh ter plaetsen leyden, Tot dat dat licht is blijven staen Overt Huys, sy zijn inghegaen, (Sen ginghen niet der schooren, Sy vielen neder op haer knien, Doen sy dat Kindt hebben ghesien, In Bethlehem ghebooren. Dees Princen gaven schatten bout, Nae Davids prophetijen, Offerden Myrrhe, wieroock, en goudt, Die nu met Godt verblijen, De Coningh in der eeuwigheyt, Zy glory, eer, en danckbaerheyt, Daer nu volmaeckt bewijsen, Boven de Enghelen al ghelijck, Begift ons Godt met gaven rijck, Wiens liefde is te prijsen. 