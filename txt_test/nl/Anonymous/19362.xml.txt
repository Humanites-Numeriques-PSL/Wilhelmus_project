 O Menschen wilt v bekeeren Ende niet meer sonden en doet Want die ooghen des Heeren Sien op die rechtuaerde soet Die naer na zijn woort leuen En haer met hem beraen Die sullen zijn verheuen Ende die croon des leuens ontfaen. Wilt oock met vast betrouwen Staen op des Heeren woort En zijn gheboden houwen Oprecht alsoot behoort Ende daer niet af scheyden Om lijden oft eenighen noot Maer veel lieuer wilt strijden Uoor die waerheyt tot in die doot. Christus die is die waerheyt Die dore om in te gaen Tot die eewighe waerheyt Des hemels, wilt dese ontfaen En nv daer in verhueghen En scheydt van haer nemmermeer Wandelt in haer weghen Want si is die eewighe eer. Die waerheyt licht so clare Uoor henlieden diese bemint Haer iock en is niet sware Om draghen, dit wel versint Uoor alle Gods wtuercoren Die daer wandelen inden gheest Die haer stemme recht hooren Sy en vreesen gheen tempeest. Dit en can hy niet beuroeden Die hem seluen niet en versaect Dat die hemelsche goeden Gods waerheyt soo lieflijck smaect So moetmen eerst al voren Uerclaren dat leuen quaet En van nieus zijn herboren So Ioannis int derde staet. Uerhuecht en wilt verblijden Ghy die van nieus herboren zijt Loeft God tot allen tijden Als ghy om die waerheyt lijt Weest vroom en wilt niet vreesen Want Christus die Heere seyt Ick en sal v niet laeten weesen Mijn eewich rijcke is v bereyt. Prince looft God tot alle tijden Die Heere ghebenedijt Stelt alle afgoderye besijden Ionck en oudt wie dat ghy zijt Al ist dat si v ueruolghen Om Gods woort tot alder tijt Ghy en moecht niet zijn verbolghen Maer lijdtsamich wie dat ghy zijt. 