 O Sion wilt v vergaeren Doet blinckende clederen aen Uerbeydt den Heere de heyrscharen Siet hy sal comen saen Dat eynde alder dinghen Is nv ghecomen by Ontwaect wilt wten slaep ontspringhen Soo maect v Christus vry. Hoort ghy zijn stemme heden Soo en verherdt v herte niet Als si inder woestynen deden Daerom datse die Heere verliet Sy en quamen niet inder rusten Dit is gheschreuen tot onsen vermaen Op dat ons gheen quaet en soude lusten Soo alst Israel heeft gedaen. En wilt niet murmureren Teghen den Heere dijnen God Laet ons oock Christum niet tempteren Maer onderdanich wesen zijn ghebot Wy zijn gheworden deelachtich Christus in des Uaders schoot Houden wy zijn wesen warachtich Uolstantich tot inder doot. Weest dancbaer vroech en spade Doet den bant der liefden aen Uersuymt niet die groote ghenade Die v Christus heeft ghedaen Die weerelt sal haer verblyden Maer ghy sult trueren en droeuich zijn Want si moeten al veruolghinghe lijden Die in Christo gheloouende zijn. O broeders weest lanckmoedich Staet int ghelooue bidt ende waect Al rasen v vyanden verwoedich Die toecompst des Heeren die naect Siet hy compt inden wolcken Alle ooghen sullen hem sien Dan sal onder alle volcken Groot weenen en claghen gheschien. U naect een bitter claghen Ghy veruolghers ouer al Wat sult ghy doen in dien daghen Als v God besoecken sal Ghy meynt ons te beswaren Maer v straffinghe naket schier Onsen God sal haest openbaren Uoor hem gaet een verslindende vier. Hy sal zijn vyanden legghen Tot zijnder voeten banck Dan sullen die quade segghen Seer swaer was onsen ganck Dan sullen die gherechtighe fijn In grooter volstanticheyt staen Teghen die daer ongherechtich zijn En haer verdruckinghe hebben ghedaen. Dan sullen die quade suchten Groot beclaghen sal daer gheschien Dit zijn si die wy deden vluchten Ende nv in glorie sien Och wy ontstimmighe dwasen Hebben ghemist den rechten padt Wy seyden dese lieden rasen Maer si hebbent recht voor ghehadt. Dan sal haer de moet ontsincken Als si sullen sien der sonden loon Maer de gherechtighe sullen blincken Ghelijck die sonne in haers Uaders troon O ghy verstroeyde Israelijten Weest vrijmoedich totten eynde fijn Al wilt v nv dat beest verbyten Godt die Heer sal v rechter zijn. Daer sult ghy hooren alle gader Als Christus v bruydegom seyt Ghy ghebenedide van minen Uader Dat rijck is v bereyt Maer tot zijnder slincker siden Sal hy spreken met wreeden moet Gaet wech ghy vermaledide Uan my inder helscher gloet Siet daer worden si verdreuen Die ter weerelt waren seer groot Maer die gherechtighe sullen eewich leuen Want si leden ter weerelt noot Naer der goddelooser ghedachten Sullen si haer oordeel ontfaen Die den rechtueerdighen verachten Ende zijn vanden Heere ghegaen. O Heere weest doch onse toeuerlaet Aensiet ons lyden om dijnen naem O Christus weest doch onse Aduocaet Maeckt ons uwen Uader bequaem O Uader Godt ende Heere O Princelijcke maiesteyt U si alleen lof prijs en eere Nv en tot inder eewicheyt. 