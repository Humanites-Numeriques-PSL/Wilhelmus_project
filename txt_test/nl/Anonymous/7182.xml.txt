 Nv laet ons alle danckbaer sijn Ons Heer ons Godt ons Vader Die ons van bier van wijn van dranck Versaeyt heeft alle gader Van vleys en ander goede spijs Ghecockt bereyt seer menich wijs Wilt hem v hert aencleuen Hij en sal v niet begeuen. Die sone Godts gebenedijt Die willen wij mede louen Die ons van sonden heeft bevrijdt Wanneer wij waren verschouen Die soo minnelijck ons heeft ontfaen Ende inder noot niet af en wilt gaen Bemint hem in dit leuen Hij en sal van v niet scheyden. Wij dancken oock Godt den heyligen Gheest Van sijnder visitatie En hadden hij by ons niet gheweest Ons vreucht waer tribulatie Hij es een trooster int verdriet Want sonder hem en sijn wij niet Wilt hem v herte bereyden Hij en sal van v niet scheyden. Wij willen die waert oock dancken seer Diet al heeft laeten coken Hij heeft soo wel bewaert sijn eer Want ons en heeft niet ghebroken Wij dancken oock dit gheselschap goet En sijt vrolijck met herten soet Dat ghijlien sijt ghecomen Wort dancbaerlijck ghenomen. Wij en willen oock vergeten niet Die van hier sijn ghescheyden Op datse den Heer wt allen verdriet Al in sijn rijck wilt leyden Want soo wij doen, sal ons gheschien Wanneer wij dit leuen vlien Aldus soo wilt voor desen Eenen pater noster lesen Wij willen ons wat verblijden nv Tis nv een dach van vreuchden Van swaricheyt ons maken schouw Soo mogen wij wat verieuchden Den boghe en mach niet gespannen staen Hier om altijt laet droefheyt gaen Tis nv gheenen tijt van schreyen Wij willen ons wat vermeyen. 