 CVpido heer der Heeren Heeft over ons alle ghewelt, En waer hy comt regeeren, Wert wijsheyt en verstant neder gevelt Dies o Goddin zijn brant te heet versmaet maer bruyct voordacht, eer ghy yemant besint Ghedaen en beclaecht, is veel te laet, Eer ghy't dan doet, pleecht wijsen raet, Vreucht en solaes ghy vindt Als ghy t'Houwelijck begint. Laet blinde liefde crachtich V ghemoet doch regeeren niet, Maer zijt cloeck en voordachtich Met wijsheyt hier voor alle dinghen siet, Rijcdom schoonheyt hoocheyt of groot geslacht Weynich betrout, want sy seer haest vergaen Op deucht en verstant hebt meerder acht Die te verwerven alleen tracht, Soo suldy vreucht voortaen In v Houwelijck ontfaen. T'is veel nutter te trouwen Een wijs regeerder sonder ghelt, Dan hem aen t'ghelt te houwen, Dat sonder goed' regeering smelt, Dies kiest de vrees' des Heeren boven al Want sy baert Rijckdom groot en sweerelts goet Wie my vreest spreeckt de Heer die sal Met zijn vruchten in groot ghetal Groeyen met overvloet, Gheluckich in voorspoet. Natuer heeft ons twee ooghen En twee ooren ghelijck vereert, Hier me wil sy betooghen Dat ghy Goddin mocht zijn gheleert, Dat ghy t'gehoor soo veel als t'licht betoont Want schoon in't oogh is dick vol valschen schijn, Dies proeft hem aen wie ghy v houdt, Want t'Oor v meer als d'Oogh waerschout Dus trout, ghy sult van pijn Door mijnen raedt vry zijn. Edele Princesse schoone Merckt doch wie hem deuchdelijck draecht En schenckt hem dan de croone, Die door zijn deucht v hart behaecht, Soo sal lief', by v groeyen t'aller tijdt Vreed'samich met eendracht verplicht te gaer Gedoot wert ongheluck twist ende nijt, Van druck droefheyt werdt ghy bevrijdt, En sult sonder beswaer Leven in vreucht voorwaer. 