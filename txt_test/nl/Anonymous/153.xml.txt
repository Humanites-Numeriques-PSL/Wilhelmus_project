 Ick weet een Bloemken soet van guere, So vast gheprent al in mijn hart, Ick ghae dickwils voorby haer deure Want om haer lijde ick grote smart, Ick salt niet langher connen verdraghen Wil zy my nu niet troosten saen, So mach ick die ure wel beclagen Dat ick oyt leuen heb ontfaen. Dat bloemken dat ghy hebt wt vercoren Wilt v ghedachten stelle daer van Want sy is voor v niet gheboren Ja sal trouwen een ander Man Dus wilt v tot een ander begheuen, Ende kiesen doch een ander lieff Op dat het v oock niet coste het leuen Van haer en crijchdy geen gerieff. Sin en memorie sijn van my gheweken Ick weet my seluen ghenen raet Ick coom dicwils om haer te spreken, Maer het is altijt te vroech ofte laet Een ander vint ick neuens haer zide Daer ick eens te sitten plach Hoe soude ick my connen verblijden Ick sie wel datse my niet en vermach Sin en memory wilt doch behouwen, En wilt doch niet meer treurich zijn Al ist dat zy een ander wil trouwen Verheucht u weer met een ander Robijn Sout ghy daerom v vruechde laeten Ick bidt v doch hoort mijn vermaen Want wat soude v moeghen baeten Als ghy gheen troost en zout ontfaen. Ick stont wel eens in haerder gracy, Maer den tijt is nv al ghepasseert Ic weet niet hoe ickt heb verdient eylacy Dat zy haer aenschijn dus van my keert Want ick haer altijt onbedieerde In alles want zy gheboot En dede naerstich dat zy begheerde Nu loont zijt my met lijden groot. Al stont ghy eens in hare sinnen En is ghepasseert nu den tijt Soeckt ghy sult wel een ander vinnen, Daer ghy sult wesen mede verblijt So goede Rosen sietmen spruyten, Alsser blijuen onder die voet Dus wiltse buyten v harteken sluyten, En houden altijt goede moet Sal ick het treuren moeten eruen, So mach ick wel beclaghen den dach En roepen nu altijt om steruen Want ic het niet langher verdragen mach Ic vergae gelijck die sne al van der sonnen Verdwijnt al van der hitte claer, Och oft ic noyt en hadde begonnen, So waer ick wt dit lijden swaer En wilt doch daerom niet meer treuren Want ick gheef v doch goede raet Want minnaers moeten veel besueren Maer daerom haer niet en versmaet Dan na het beuel haers ouders vol eeren Wil zy haer schicken ende daer na doen, Dus laet vreucht in v vermeren Ende verblijt v in dit saysoen Ghelijck dat Tortelduyfken rene, Bedroeft is om zijn gayken clene So gae ick oock suchten en wenen Ende vinde my seluen oock alleen My dunckt mijn Lieff heeft my verlaten Ten comt niet toe by mijnen schult Maer nijders vals met haren praten Die hebben haer t'hooft met logens gevult Men mach v wel by dat Tortelduyfken ghelijcken Dat van zijn gaeyken ghescheyden was, Al is men juyst niet euen rijcken Verkiest een ander op dit pas Al ist by v schult niet toeghecomen Wilt Cupido gheuen die schult Hy heeft t'hart al van de schone bloemen Met liefden al van een ander gevult. Princesse wilt v dienaer ghedencken En wilt hem helpen wt desen pijn Wilt ghy, ghy meucht hem t'leuen schencken Want het staet in die handen dijn Och wout ghy v seluen eens verneren En troosten eens v dienaer hier So sout ghy zijn last in vruechden verkeren, En leuen voort in groot playzier En wilt niet meer aen die Princesse versoecken, Op dat ghy niet meer compt in schant Noch en wilt niet meer schuylen in hoecken Maer ghy meucht wel comen ter handt Om Minnaer vol eeren twordt wel bevonden, Dat hem wel wort gherefuseert Deur giericheyt hoort mijn vermoden Dus v niet meer en perturbeert. 