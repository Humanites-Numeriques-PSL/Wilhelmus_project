 COnfoort, confoort sonder verdrach Mijn Liefste Boel verborghen, Ick segge u vry ten is noch gheen dach Ten is noch geenen morghen. De Wachter singht zijn dagelijcx Liet, Hy can sijn Tonghe wel dwinghen, Komt in huys mijn soete Lief Wy twee sullen noch gheneucht beginnen. Sy leyde hem op haer Borstkens ront Daer op so ginck hy legghen rusten, Sy seyde schoon Lief mijn weerde mont Wat dinghen mach u lusten. Sy leyde hem in haer Armkens vry Van vreuchde begont Herte 'tontspringhen Bedeckt mijn eere dat bidde ick dy Bedeckt mijn eere Lief boven alle dinghen. Dat bidde ick u Liefste mijn De alderliefste suldy blijven, Daer twee goe Lievekens vergadert zijn Hoe noode laten zy hen verdrijven. Waren my Virgilius komste kont Den lichten dach soude ick vertrecken, Ende mijns Liefs witte Borstekens ront Daer mede sal ick vreucht verwecken. Eylacen neen ick niet, Den dach die komt, ick moet vertrecken, Lief van my vliet, Lief van my vliet, Dat ons die nijders niet begecken Die ons dit Liedeken eerstmael sanck Vrou Venus liefde hem seer quelde, Hy was geerne op der vreuchde banck Daer hy hem toe stelde. 