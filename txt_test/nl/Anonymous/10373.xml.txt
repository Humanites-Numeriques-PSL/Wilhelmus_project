 Van waer komt Phillis die vooghdy, Dat sy mach heerschen over my? Wie heeft haer macht gegheven, Dat sy my dwinght te leven? Te leven nae haer wil en sin, Die heerschappy gaf haer de min, De min heeft dat vermoghen Gegheven aen haer ooghen. Haer ooghjes hebben soo veel kraght, Haer lieve lonckjes sulcke maght Dat ick myn heele leven Aen haer moet over geven, De pyltjes die Cupido schiet En quetsen soo het herte niet, Als wel die lieve stralen Die wt haer ooghjes dalen. Geen sonne strael soo heet van schijn, Als wel haer lieve ooghjens zijn, 'k Segh ooghjes die van binne My branden doen in 't minne. 't Is Venus die ick Phillis hiet, Want Phillis heeft die kraghten niet Dat zy my door haer ooghen Heeft ziel en hert ontooghen 