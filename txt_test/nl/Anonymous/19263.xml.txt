 HOort toe ghy menschen op der eerden Die van Godt gheschapen zijt En wilt Gods woort aenueerden Hout op van sonden tis meer dan tijt Hoort wat Christus zijn iongeren ginck bedien Als si begheerden te weten Wanneer den Ionxsten dach soude gheschien. Hoort wat Christus haer bescheyde En sprack met woorden betaem Siet dat v niemant en verleyde Daer salder veel comen in minen naem Segghende dat si Christus zijn Siet toe dat v niemant en bedrieghe Sprack Christus tot sinen apostelen fijn. Wanneer ghy sult hooren Datter gherucht der oorloghen gheschiet Dit spreect ons Christus te voren Siet wel toe en verschrickt v niet Want dit moet gheschieden verstaet wel my Maer verblijt v dan ghy wtuercoren Want v verlossinghe is na by. Pestilencien en diere tyden Sullender wesen doet Christus vermaen Deen Coninck sal teghen dander stryden Dat kint sal teghen den Uader opstaen En die Uader sal tkint leueren inder doot Want si sullen benyden Om minen naem spreeckt Christus bloot. Hoort wat ons Matheus laet weten Int vierentwintichste doet vermaen Hoe datter veel valsche Propheten In die laeste tyden sullen opstaen Veel sullenser verleyden soot is aenschijn Maer wie volstantich blijft wilt hooren Totten eynde sal salich zijn. Deuangelie des rijcx ghepresen Sal die weerelt ouer al Den volcke vercondicht wesen Eer den dach des heeren comen sal Maer veel valsche Propheten sullen opstaen Om dat si in dwalinghe souden leyden Gods wtuercoren doet Christus vermaen. Die sonne en sal dan niet meer schynen Noch die mane zijt dies wel vroet Die sterren sullen oock verdwijnen Uan den hemel vallen metter spoet De menschen sullen weenen voorwaer gheseyt Dan sal die sone des menschen comen Met grooter cracht ende heerlicheyt. Als dan soo sal hy scheyden Die schapen wt die bocken voorwaer Dus elck wil hem bereyden Dat hem dien dach niet en valle te swaer Dus waect en bidt wie dat ghy zijt Ende wilt den Heere verbeyden Want wy en weten vre noch tijt. 