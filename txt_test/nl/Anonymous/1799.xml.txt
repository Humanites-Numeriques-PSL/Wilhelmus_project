 MArgrietken ghi zijt so huepsch en fier ghi hebt twee bruyn oochskens die ic gerne aensie Reyn vrouwelijck dier Sout ghi niet willen scheyden eer lanck Inden crijch sal ick v leyden lief ist uwen danc Al inden crijch daer wil ick sijn men schenct daer die vrome lantsknechten den wijn Reyn vrouwelijck fijn al onder die blauwe landouwe voorwaer daer is gebrec van vrouwen lief had ic v daer Maergrietken wout ghi met mi gaen Ick sou v leyden al voor Terwaen Reyn vrouwelijck graen daer sullen de lantsknechten neuen v staen Si en sullen v tot gheender noot afgaen. Al voor terwaen daer is groot noot Men slaeter die vrome lansknechten doot Cleyn ende groot Te voet en oock te peerde gaet me scoon lief rijt uwer verden en laet mi met vre Maergrietken ic waer so gerne bi dy | Ick bleue v dan mijn leuen bi Begeerdes op mi Soe sal ick ghetrouwelijc bi v staen Wilt ghi mi nv noch nemmermeer nyet af gaen Maergrietken sprack met moede fier Adieu ick wil vertrecken van hier. Wt dit rosier. Sa wil v god gheleyden voorwaer Dat ghi van mi wilt scheyden lief dat valt mi swaer Maer die dit liedeken dichte Sijn herteken truerde hem licht Vry niet en swicht Quae nijders honden hebben hem int gepijn Daerom dat hi moet deruen dat vrouken fijn Maer die dit liedeken eerstmael sanck Dat was een ruyter vander banck Vry en vranck Maergrietken en mach hem ghebueren niet Daerom so lijt zijn herteken so groten verdriet 