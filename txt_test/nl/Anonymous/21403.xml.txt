 EYlacen wy arme schapen Wat sullen wy ter werelt bestaen Want door ghebot der Papen En weten wy waer henen gaen Ons Herders sietmen hier verslaen Om dat sy ons wt liefden zaen Uan Gods woort nv doen vermaen. Wy en moghen nv niet eten Dan menschen dreck een quaet fenijn Sy zijn terstont verbeten Die hier Gods woort wt deylen fijn O Christe ons Herder diuijn Sal dit dueren een lanck termijn So moghen wy wel truerende zijn. Christus seght, coemt eten en drincken Wijn ende melck en dat om niet Maer vuyle putten die stincken Graeftmen ons alsomen nv siet En die daer teghen segghen yet Bringhtmen seer ras in groot verdriet Dus niemant ons Gods woort en biet. Dus zijn veel schapen ghestoruen Door moordinghe en peste quaet Door quade secten bedoruen Stinckende bocken quaden raet Ons is benomen eylaes iaet Gods heylich woort dat vruchtbaer saet Om dat eyghen baet ter neer slaet. Christus goet herder ghepresen Staet by v schaepkens nv ter tijt Die den Uader heeft wt ghelesen En sullender gheen zijn onturijt Al zijn sy ter werelt benijt Huerlieder lijden seer subijt Sal verkeeren in eewich iolijt. Ons troost onse iubilacie Dat is v heylich woort seer soet Maer door Antechrists generacie Licht dat hier nv al onder de voet Die woluen zijn dul ende verwoet Alst eenen herder open doet Nochtans elck dat wel weten moet. Had ons die Heere niet ghelaten Sijn heylich woort seer autentijck So waren wy tonser onbaten Sodoma hier worden ghelijck Dies leght Antechrist menighen strijck Op dat hy vermeerdere zijn rijck Met valsche leer en menich heretijck. Die dit liedeken eerst stelde Met vleesch en bloet was hy beswaert Die werelt met haren ghewelde Ueruolchde hem, tis haren aert Om dat hy hier Gods woort verclaert Dat edel noch onedel en spaert Maer elckens sonden openbaert. 