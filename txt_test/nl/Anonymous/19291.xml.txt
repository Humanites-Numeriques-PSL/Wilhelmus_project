 HOort altesamen int ghemeene Ionck en out, arm en rijck Die in benautheyt en in weene Ligt gheuallen vanden dijck Wilt niet verslaghen//laet staen v claghen Ghy sult noch rijsen alle ghelijcke. Al is beroyt den ambachts man En den huysbuyck int verdriet Der fortuynen rat wel draeyen can Wilt daer om verslaghen niet Wt onsen ghetruere//in corter huere Sullen wy noch comen siet. Pouer die is wt ghelaten Gheluyt der armoeden verre men hoort Uerdriet en benautheyt in allen straten Maken tvolck alomme verstoort Maer wilt niet wanhopen//Gods gratie staet open Bidt den Heere al om confoort. Den arbeyt die claecht nv seere Ouer het ghelt zijn liefste soet Maer int ghebruycken tzijnder oneere Onnuttelijck hijt verdoet Ons eyghen sonden//zijn die ons wonden Die te rechte wel beuroet. Ghewelt ende hoouerdie Brootdroncken weelde zijn bekent Ouerdaet aen elcke sie Regieren den tijt present Dies men hoort suchten//in alle ghehuchten Ouer des wreeden tijts torment. Practijcke ende woecker tsamen Domineren niet dat ghelt Al sout Arbeyt bat betamen Sy houwense al met ghewelt Hy moet ghedooghen//met weenenden ooghen Duer den tijt wort hy ghequelt. Den toecomenden tijt met druck en pijne Dreycht ons met benautheyt fel Onder quaetheyts discipline Dies wy mueghen suchten wel Die leste Iaren//hem openbaren En wilt niet gheloouen el. Prinche alle minste en meeste Nemet in dancke wie ghy zijt Uan ons liefhebbers ionck van gheeste Laet toch varen alle verwijt Wilt schouwen queste//wy doen ons beste Ons factie is na den tijt. 