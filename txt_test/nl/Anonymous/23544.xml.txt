 Hoort hoe Iesus na Galileen, Track uyt dat Iootsche lant Om dat hem die Pharizeen Benijden aen elcken cant, Door Samarien moest hy wesen, Daer hy by een Fonteyne quam Die Iacob, also wy lesen, Gaf Ioseph zijn Soon ghepresen Daer Iesus sijn ruste nam. Sijn Discipulen ghetrouwe Ginghen spijse coopen tot Sichar, Een Asamaritaensche Vrouwe Wuam om wate rte putten daer Want Iesus bleef daer alleene, Ende hy sprack dat Vrouken toe, Gheeft my uyt jonsten reene Een droncken waters cleene, Want hy was van gaen so moede. Hoe begheert ghy van my dus Heere Te drincken, sprack ‘t Vrouken jent, Want die Ioden in gheenen keere, Samaritanen comen ontrent, O Vrouken, sprack Christus verheven, Kende ghy Gods gifte soet, Ghy sout hem om water aencleven, Ende hy soude u water gheven, T’welck eeuwelijck leven doet. Wat Water mach dit wesen, Sprack dat Vrouken goedertier, Sijt ghy boven Iacob ghepresen Want hy haelde zijn Water hier, Christus sprack hem sal noch dursten Die van dit water drinckt, maer in wien mijn water mach rusten, Hem en sal nemmermeer drinckens lusten, D’welck int eeuwigh leven springht. Wilt my van dat water schincken, Sprack ’t Vrouken tot Christum saen, Christus sprack: wilt u bedincken, En roept my uwen man, ’T vrouken sprack: na Iohannes beschrijven Gheen man en heb ick, so ghy siet, Christus sprack: om u deught te verstijven, Ghy hebter ghehadt tot vyven, Ende die ghy hebt, is uwe niet. Heere, ghy zijt een Prophete, Sprack ’t Vrouken, hoort dit vermaen Ghy seght my wat ick in secrete, Binnen mijn leven hebbe misdaen, Waer moet men Godt aenbeden, Op den Bergh, oft te Ierusalem fijn? Seght my Heere vol wijsheden, Want hieromme die Ioden vol onvreden, Segghen dat wy Samaritanen zijn. Ghy en weet niet, sprack de Heere, Wie ghy aen-bidt ofte vreest, So wie Godt bidden wil t’sijner eere, Moet hem bidden in den Gheest Doe sprack die Vrouwe vol vramen, Ick gheloove dat ghy Messias zijt Met dien zijn Discipulen quamen, Meester, seyden sy al te samen, maer Christus hadde ander appetijt. Het vrouken sonder sparen Is rasch na der Stadt Sichar ghegaen, Sy liep al omme openbaren, Ende haer cruycke liet zy staen, Wat haer gheschiet was, gingh sy ontknopen, Als ’t volck dit hadde ghehoort het quam met grooten hoopen, Neerstigh uyt die Stede gheloopen Ende gheloofden aen Christum voort. Ghy Christen in alle hoecken Betrout in Christus woorden naeckt Wilt in hem u saligheyt soecken Dat is die spijse daer hy na haeckt Den Oogst is nu voor ooghen, Die vruchten staen al wit, Wilt Christo liefde tooghen, Ende uwe naesten te helpen pooghen, Op dat ghy zijn eeuwigh rijck besit. 