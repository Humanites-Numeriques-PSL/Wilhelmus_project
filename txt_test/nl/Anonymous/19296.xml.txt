 IN bitterheyt der sielen Claghe ick dit iammer groot Datmen dus siet vernielen Die Gods woort belijden bloot Ueel hebben themels broot Betaelt met bloede root Die Pharizeeuse sielen Brenghense meest ter doot. Een broeder goet van natueren Heb ick na den gheest ghehadt Die moeste den doot besueren Te vueren binnen der stadt Gods woort beleedt hy pladt Daer hy gheuanghen sadt Trijck Gods sal my ghebueren Want hy belooft ons dat. Hoe si my trecken en teesen En quellen met verdriet En wilt daerom niet vreesen Die dat lichaem dooden siet Mijn siele alsoo Godt riet Daeraen en hebben si niet Godt sal zijn aerme weesen Troosten wat haer gheschiet. Sijn vrouwe die hy beminde Trooste hy met woorden soet Sy was beuaen met kinde Hy vreesde voor haer ontspoet En sprack mijn vlees mijn bloet En acht niet watmen my doet En ghy Gods gheest versinde Het waer met v al goet. Aen al zijn broeders tsamen Hy lieflijck oorlof nam Hy en wilde hem dwoort niet schamen Als hy tscauot op clam Als een onnoosel lam Ootmoedich dat hy quam Maer die woluen die daer quamen Die bleuen al euen gram. Met seuen wreede slaghen Heeft hy die doot ontfaen Noch moestmen het hooft af saghen Eer die martelerie was ghedaen Alle die dit saghen aen Die worden al eenen traen Hoe condy Godt verdraghen Die uwen gheest dus wederstaen. Sijn aerme beuruchte vrouwe Die maecte groot misbaer Sy sterf van grooten rouwe En oock de vrucht met haer Dit bitter lyden swaer Mochtmen aenschouwen daer O Godt ghy zijt ghetrouwe Ghy wreecket wel hier naer. Och broeders wtuercoren Dit doet tserpents fenijn Sydi van Godt gheboren En vreest gheen sulcx ghepijn Al toocht dat helsche swijn Op ons een toornich schijn Dwoort Gods moet al voren Met bloede beseghelt zijn. Al worden wy mispresen Ueruolcht int eertsche dal En moeten een gaepspel wesen Ter weerelt groot en smal Als schaepkens wt den stal Uerstroyt zijn ouer al Godt die sal ons wel ghenesen Alst hem belieuen sal. Broeders diet woort betuyghen Den vrede en tnieuwe ghebot En wilt gheen knien buyghen Uoor Baal den afgodt Al zijn wy des weerelts spot Gheheeten dwaes en sot Wilt troost in twoort Gods suyghen Dat bidt ick v int slodt. 