 GHevanghen sijn moeten wy dooghen, Maer niet om eenich quaet regiment, Maer door suspicie van quade ooghen, En nydicheyt die menighen schent, O Godt ons nu u gratie sendt, Weest ons ontrent, In druck en noot wilt ons verlaten niet Op dat wy vrolijck singhen dit nieuwe liedt. Dit nieuwe Liedt van ons ghesonghen Niet uyt lichtveerdicheyt en gheschiet, Maer door onschult sijn wy ghedronghen U hier te claghen al ons verdriet, Want Menschen hulpe en is al niet, So ons bediet David in zynen Psalmboeck excellent, O Godt in alle benouwen u tot ons went. Wendt u om ons hulpe bewysen, Dat wy volherden in desen strijdt, Die ons aencomt door het afgrysen, Van Cains zaedt, dat ons benijt Hierom, O Heere ghebenedijt, Ons nu bevrijt Van alle gheveynstheyt en quaden schijn, Op dat wy vroom belyden den name dijn. Wie uwen name aenroept, O Heere, Sal salich sijn, so Schrift verclaert, En die volghet de rechte leere Wedergheboren na Christus aerdt, Sult ghy niet houden als een bastaert, Maer seer vermaert, Als u kindt, en gheven een erfdeel schoon Met u in u Rijck en eeuwighen Throon. Desen troon der eeren wert ghegheven Die Christum volghen uyt liefden reyn, Ende haren Naesten niet laten sneven, Maer hulpe bewysen als leden ghemeyn Van die is Christus het hooft certeyn, En sal oock pleyn Dobbel verghelden, wat elck hier verleyt, En haer ghebenedyden in eeuwicheyt. Eeuwich barmhertich sal Godt wesen Die hier barmherticheyt hebben ghedaen Want die barmherticheyt ghepresen Beroemt haer jeghen het Oordeel saen, Dus wilt nu hooren Christus vermaen, Seer wijs beraen, Dat ghy van u goeden den armen spyset Al vermeucht ghy maer twee myten liefde bewyset. Bewijst liefde tot allen stonden, Aen alle Menschen die arme sijn, Maer wie gheloovich wort bevonden, En wilt verlaten op gheen termijn, So sult ghy aenschouwen Gods blijd' aenschijn, En vroylijck sijn. Ghespijst met dat verborghen Hemels broot, Dus wilt van Mammon, maken u vrient in noot. In noot o Heer wilt ons verlichten Nu ende oock op elck saysoen, Met straffe gaetmen ons bevichten, Om dat wy volghen u woorden coen, En den armen bystandt doen, Nae ons bevroen, Sijn wy gehaet, versmaet, en seer veracht, Ghelastert en gescholden van t' boos geslacht. O Prince Godt voor 't concluderen, Verclaert haer ooghen die siende sijn blent Op dat zy recht examineren Uwen goeden wil, o Heere bekent, Ende dien volghen seer reverent, En afghewent Van alle boosheyt quaet ende ghewelt, Wilt hier toe gratie gheven ghetrouwe Helt. 