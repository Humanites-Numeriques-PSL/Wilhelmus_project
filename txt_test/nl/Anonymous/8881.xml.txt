 HEEr hoort als ick Aenroepe dy, Wilt mijn Gheschrey verhooren, Verbercht dijn Aensicht niet van my, In Noot neycht my dijn Ooren, Als ick Aenbidd' verhoort my, Want Mijn Tijdt vergaet ghelijck een smoock, End' mijn Ghebeente is verbrandt Ghelijck een Hout al swart van Roock. Mijn Hert is Flau als dorre Gras, Gheen Spijs gaet my ter Herten, Aen mijn Ghebeent' en cleeft niet vast, Mijn Vleesch van groote smerten, Als een Steen-Vyl end' Pellicaen, Int Woeste huylen sonder Vaeck, So Waeck ick, En moet Eensaem gaen Ghelijck een Voghel op den Daeck. My scheynt mijn Vyant Dagelijcx Mijn Spotters by my sweeren, Mijn Broodt Eet ick al Treurichlijck, End mijnen Dranck vermeeren Mijn Tranen, midts dijn Dreyghement Dijn Thoorn heeft my ghestooten seer Te Bodem in dit groot Elendt, Mijn Tijdt ick als een schaepe Verteer. Ick gae verwelcken als dat Gras, Maer ghy (Heer) blijft ghestaedich, End dijn Ghedachtnis Eewich vast, Wilt Zyon syn ghenaedich, Het is doch al Vervult die Tijdt, O Heer ghenade nu bethoon, Dijn knechte wenschen al met vlijt Dat dijn Stadt word' gebouwet schoon. Op dat doch (Heer) dijn Naem end' Eer Die Coninghen end Heyden, Vreesen, end Roemen meer end meer, T'werck laet niet langher beyden. Tot die Verlaet'nen hy hem wendt, Wil haer ghebedt versmaden niet, Het word' beschreven alle Jent, Om Troost te hebben in verdriet. Die Naecoemling' int Jamerdael Sullen syn Loff Aenvaerden, De HEer siet van syn Heylig' Zael, Van HEmel hooch op Aerden, Om des Gevangen suchten swaer Te hooren End wt doodes Noot Verlossen, datmen Openbaer Sijn Goetheyt blijde Roemen moet. Tot Zyon sal een blijde Stem Des HEEren Naem verconden, End' syn Loff tot JErusalem Verbreyden t'Allen Stonden, Als die Volcken end' Coninckrijck Vergad'ren om te dienen fijn Den HEEr, die nu soo Thoornichlijck, Onmachtich maeckt die Crachte mijn. Hy cort my mijne Daghen seer, End' ick segg' GOdt mijn Trooste, Wilt Midden in mijn Daghen HEEr My niet wech Rucken haeste. Want dijne Jaere dueren sterck, Ghy hebt die Aerde vast Fondiert, Die HEmelen sijn dijn Handtwerck, Van Aenbegin so fraey Formiert. Sy worden als een Laecken weer Verwandelt, end' Verouden, Maer ghy blijft altoos Eewich HEEr Dijn Jaeren niet vercouden, En dijner Knechten kinder goet Sullen in dijn Rijck blijven bly, End' oock met haren Zaede vroet Eewich beclijven wel voor dy. 