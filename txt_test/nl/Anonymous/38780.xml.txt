 OOrsprongh ende Fonteyn, Die vol zijt van ghenaden, Ick roep tot u alleyn, O heer wilt my ontladen, Op u soo staet, alle mijn toeverlaet, Want ghy de zondaer niet versmaet. Al ben ick seer misdadigh, Vol swackheyts t'allen tijen, O Heer zijt mijns ghenadigh, Door Christus bitter lijen, In hem alleen, werd ick van zonden reen Mijn Godt, mijn salicheyt, mijn steen. Ghy spreeckt, comt al tot mijn, Wie soud dat niet behaghen, (Maer 'tcruys lijden en pijn, Dat valt seer swaer te draghen.) V juck soo goet is den liefhebber soet, Dus wilt verstercken mijn ghemoet. Ten heeft geen Oogh beschouwen, Dat ghy nae sult verclaren, Die u gheboden houwen, Beleven en bewaren, Door u goetheyt hebdy volmaeckt, bereyt Voor haer in glory, saligheyt. Prins siet mijn cleyn vermoghen, Wilt mijn helpen verwinnen, Dat ick mee word ghetoghen, Tot u kennis van binnen, Want 'tis al niet, wat men sonder u siet, Dus geeft mijn Heer dat ghy ghebiedt. 