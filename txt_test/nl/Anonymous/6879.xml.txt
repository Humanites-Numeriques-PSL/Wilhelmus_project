 Hoort toe ghy ydel mensch die na de werelt staet, Want al de glorie des werelts haest vergaet, Hoe grooten Potentaet, Hoe wijs, hoe rijp van raet, ‘Tmoet toch al eens van hier, ’t moet wech, t’zy vroech ofte laet, Hoort toe ghy ydel mensch die naer de werelt staet. Waer sijn nu d’Orateurs met al haer schoonen praet, Waer is nu Cicero, een mont seer delicaet? ‘Ten is haer al geen baet, Sy liggen inden haet Van all’ Godts Heylighen, en in d’eewich verwaet Hoort toe ghy ydel mensch die naer de werelt staet. Waer is’t Vrouwen geslacht, dat Asmodeus saet, Dat haer soo net pareert, en soo die sielen schaet? Met al haer Muskeliaet, En kleeren over daet: Ter hellen sijn sy al gegaen, recht als een draet Hoort toe ghy ydel mensch die naer de werelt staet. Waer is den Orlochman die’t al ter aerden slaet? Waer is Pompeus macht, en Cesars wreeden paert? Die fel en onversaet, Klam tot den hoochsten graet: Och sy sijn al gepaert, met d’helsche moren quaet: Hoort toe ghy ydel mensch die naer de wereld staet. Waer is de wijsheyt nu, wijsheyt van grooten baet, Van Aristoteles, Plato, en Xenocraet, Haer Siel’ in d’helle braet, Op een gloeyende plaet, Daer Lucifer haer schinckt het peck al sonder maet Hoort toe ghy ydel mensch die naer de werelt staet. Prince al haddy ‘tgroet van Cresus, dit wel vaet, Den heelen Rijn vol gouts, vol peerlen den Euphraet, Noch peerle, noch Achaet, Noch kleet van gouden naet En sal u volghen naer, de doot dit al versmaet. Hoort toe ghy ydel mensch die naer de werelt staet. 