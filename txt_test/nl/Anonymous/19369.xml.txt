 ONs ghelooue staet vast op Godes gebot Wy gheloouen en bekennen een eewich Godt Een almachtich Uader van weerden Een schepper van hemel ende eerden Daertoe verlaecken wy Antecrists rijck Met alle zijn ghemaecte Goden ghelijck Uan gout siluer oft broode Deser gheen en helpen in noode Wy roepen met betrouwen aen God onsen Heer Hem behoort alleen die prijs ende eer Hy is bermhertich ouer zijn ghemeyn Al die hem vreesen van herten reyn Sal hy zijn ooghen niet afkeeren. Wi gheloouen in eenen Iesum Christum schoon Als eenen eenighen gheboren soon Een metten Uader wy belyen Hy was van eewighen tijen Dat ghelycke beelt zijns Uaders is hy Een schijnsel van zijnder heerlicheyt vry Metten Uader is hy een int wesen Als die wysheyt Gods ghepresen Dit is alleen dat warachtich woort Daer door die weerelt is ghemaect hoort Die Propheten spraecken door sinen gheest Want inden beghinne heeft hy gheweest Seer heerlijck by sinen Uader. Desen Soon en heuet gheen roof gheacht Dat hy hadde metten Uader ghelycke macht Hy is een machtich Heere Dese ghinck hem seluen verneren Sijnen Uader die was hy onderdaen Hem seluen heeft hy te buyten ghegaen Op der aerden is hy ghecomen De ghedaente eens knechts aenghenomen Wy gheloouen dat hy ontfanghen is Al van den heylighen gheest ghewijs Een reyn Ionckvrou heeft hem ontfaen Wie mach die reyn gheboorte verstaen Dat woort is vleesch gheworden. Dit is onse salichmaker reyn Die den vrede ghemaect heeft alleyn Tusschen ons en sinen Uader Hy versoent zijn ghemeynte te gader Door hem compt ons die victorie heen Des vyants hooft heeft hy vertreen Ons ouertredinghe ghedraghen Ueel smerten met grooten slaghen Onder Pontio Pilato is hy ghedoot Ghecruyst ghestoruen met lijden groot Al inden gratie is hy ghedaen Ten derden daghe weder op ghestaen Om ons onrechtuerdicheyts wille. Daer na vertoonde hy hem menich mael By zijnen vrienden princepael Dien ghinck hy daghelijcx verblijen Dat hy alsoo moeste lijen Dit heeft hy haer wt den Propheten verhaelt Ende heeft haer met schriftuer vertaelt Al dat sy noch niet en verstonden Dat verclaerde sinen godlycken monde Daer na segghen vele broeders voorwaer Dat hy opsteech byder Enghelen schaer By zijnen Uader ter rechter hant Niemant en mach nv comen te schandt Al die op desen Soon betrouwen. Wy gheloouen dat hy weder comen sal Om te rechten die leuende ende dooden al Al die om sinen naem lyden Die sullen haer dan verblyden Dan sullen die goddeloose droeffelijc staen Uoor den rechter stoel Christi sonder waen Als zijn wtuercoren verheuen Sullen een oordeel helpen gheuen Ghy ghebenendyde verblijt v ghelijck Dan suldy besitten dat eewighe rijck Dan salder niet meer trueren zijn Alle veruolch ende sware pijn Sal dan in vruechden verkeeren. Wy gheloouen oock inden heyligen geest Eenen vertrooster van Cristus ghemeijnte meest Als een leermeester tot alle stonden Is hy van Christo ghesonden Dese selfde is metten Uader een Ende metten Soon alledry ghemeen Een vercondigher van alle saken Die ons salich moghen maken Wy bekennen ooc een heylighe kercke groot Beseghelt met Christus bloede root Dat welcke is Gods ghemeente claer Die ghemeenschap der heylighen eenpaer Dees hebben verghiffenis der sonden. Wy verwachten oock een verrijsenis Der dooden, ouer alle menschen ghewijs Alle die oyt leuen ontfinghen Sullen vander doot ontspringhen Die basoenen sullen blasen met groot gheschal Dan sullen wy voortcomen sal Onsterffelijck niet op desen Want wy sullen verwandelt wesen Die gherechtighe sullen blincken in claren schijn Met sonderlinghe claerheyt fijn Dan sullen die Goddeloose truerich staen Die wtuercoren met Christum gaen Int eewighe leuen Amen. Een doopsel bekennen wy in desen tijt In Christus naem ghebenedijt Tot prijs des Uaders alleyne Metten heylighen gheest ghemeyne Den gheloouighen is dit toe gheseyt Tot een bewijs van ghehoorsaemheyt Ende moeten die weerelt verlaten Om een nieuwe leuen te vaten Dat water en maect den menschen niet reyn Het versekert die conscientie alleyn Ende treden alsoo in tverbont van Godt Gherechtich lijcken nae Godes ghebodt Sonder ghelooue ist alleen sonde. Den ouden Adam moet zijn ghedoot Begrauen met Christum inder noot Om weder op te verrysen Een nieuwe leuen te bewysen Dese penitencie ende waere boet Die eerst voor allen wesen moet Want gheen mensche ten daghe Die sonder ghelooue God behaghe Soo vele daer recht zijn ghedoopt bequaem Hebben Christum inden doop aenghedaen Ende hebben beloften van salicheyt Door tghelooue soo ist haer toegheseyt Mercket hier die Christen ghemeynte. Tot een recht auontmael is ons begheert Soo Christus selue heeft gheleert Als hy zijn lichaem ghinck schencken Synen doot daer by te ghedencken Dat broot dat wy breken met een ghemoet Is de ghemeynschap des lyues Christi goet Wy vele zijn een broot crachtich Na den mael wy een broot zijn deelachtich Den kelck des nieuwen Testament In Christus bloede wel bekent Wert zijn ghemeynte gheschoncken daer Tot een ghedachtenisse waer Uan Christus groote weldaden. Hier mede is mijn belydinghe gheendt Uan mijnen ghelooue int corte bekent Dit is de waerheyt puere Na wtwijsen der schriftuere Elck beproeue hem seluen ghewis Want daer maer een ghelooue en is Een fondament van trouwen Daer alle Christen op bouwen Ick bidde alle broeders wt liefden seer Ende alle susters inden Heer Dat si schouwen alle valschen schijn Uerkeerde leeringhen en dat boose fenijn Daer door die siele wert vergheuen. 