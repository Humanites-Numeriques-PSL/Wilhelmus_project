 WAerom zijt ghy soo droeue Die met lyden zijt belaen Godt spreect tot onsen behoeue Ick castyde al die ick wil ontfaen Godt spreect tot zijn ghemeente reen Ghy die mijn wtuercoren bruyt zijt Ick ben v bruydegom en anders gheen Ist dat ghy volstantich met my strijt. God spreect en sent zijn Boden Tot allen menschen dit wel aensiet Waerom dient ghy vreemde Goden En mijn leeringhe en acht ghy niet. Ick heb v wt liefden crachtich Met mijnen dierbaren bloede ghecocht Ick ben v Heere v God almachtich Die v ter salicheyt heeft ghebrocht. Ick ben dat Lam verheuen Dat daer gheslaghen was Ick heb v sonden wtghewreuen Al veel claerder dan eenich glas. Ick ben v Aduocaet bequame Die voor mijnen Uader staet Alleene door mijnen name Soo zijn v sonden wtghedwaet. Ick ben den wech de waerheyt en tleuen Die niet dolen en wil come tot my Ick en salse nemmermeer begheuen Die my volghen en blijuen my by. Ick ben die leuende fonteyne Die met dorste zijn ghequelt Compt alle groot ende cleyne Ick sal v lauen sonder ghelt. Ick ben den hoecksteen schoene Die daer verworpen lach Fondeert v op mijn woort coene Want ict alleene vermach. Waerom blijfdy dus onghetrouwe Gheloofdy noch niet in mijn woort Wie liet ick oyt in rouwe Die tot my quamen om confoort. Wacht v voor die valsche Propheten Die Gods woort niet en willen verstaen Sy en soecken niet dan drincken en eten En met lueghenen si omme gaen Onder tschijnsel van langhe ghebeden Soo Cristus ons claer verhaelt Sy der weduwen huysen verteerden En hebben den rechten wech ghefaelt. Tzijn ouerbleuen Sodomyten Die daer staen teghen die waerheyt claer Haren tijt dat si verslyten In ouerspel en oncuysheyt swaer. Ghy Cristen wilt cloeckelijck stryden Wilt vroom voor die waerheyt staen En laetet in gheenen tyden Blijft Gods woort altijt onderdaen. 