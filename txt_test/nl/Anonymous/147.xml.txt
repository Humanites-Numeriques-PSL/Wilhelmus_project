 Ick weet een reyn Casteel, In een seer schoon landouwen, Noyt zuyuerder juweel, Die mueren zijn van gouwen Cantelen alte mael Japphyns orientael, t'Fondament is van Cristael. Rontom dat schoon palleys Daer stroomt een schoon Riuiere, Het isser altijt pays Men hout daer goe maniere, Mocht eens smaken de vloedt Vant dat Riuierken soedt So sou mijn ionchart scheppen moet. Die Brug is excelent, Seer constich bouen maten Ghewrocht op water ient Van gout en Silueren platen, Carbonckel stenen pleyn Oock peerlen groot en cleyn En Schapieren ghesleghen reyn. Die Poorten van dat slodt Zijn weerdich om Lauderen Voor trouwelijckste lodt Machmen estemern, Als sijn Robijnen root End' oock Diamanten bloot, En Ammarauten zijn sy groot. Op die Riuieren cant Staen Fiolierkens groenen, Gout-bloemkens oock gheplant En Olijftacxkens groenen, Wt gonsten versaemt snel Groeyt dit in deuchden wel Zijt gratieus deur tgeest bevel. Al noem ick int ghetal Niet meer dan dees drie spruyten, Men noemtse noch met al Zeer ghoet van virtuyten Bloemkens noch cruyt men vint, Het is daer wel bekint Tis recht datmen dat Slodt bemint Binnen Casteel playsant Staen lustighe salen, Blinckende triumphant, Schoonder dan gulde schalen Die vreest des HEren wedt Heeft Godt daer in ghesedt Wijsheyt en is daer niet beledt. Trou en beleeftheydt Wort oock aent Slot bevbonden Liefde daer niet en scheydt Zeer zuyuer ist van gronden, Tis weert lof eere en prijs Graciues is zijn aduijs Het is een Hemels Paradijs. Dit Slot hoghe vernaemt Dat is een Maghet pueren, Sy en wert noyt beschaemt Al zijn haers nyders stueren Wou my dat edel graen, Voor haer dienaer ontfaen So waer mijn trueren heel ghedaen. Viel mijn doch dit gheluck Dat zy my consent ghauen Te spreken zonder druck Dees maecht daer ick om slauen Ick hoop dat zy sal Blussen my groot misval En my troosten int eertsche dal. Edel Princesse weert, Moet ic v aenschijn deruen So sal desen droefheyt sweert My truerich hert duerkeruen, Dus gheeft my Liefken raet Reyn bloemken delicaet, Die v bemint in Liefde staet. 