 STaech soeckt het welich hof sijn blinde lust te boeten, Die zy dan goet of quaet, gants sonder onderscheyt, Dies sietmen in sijn lust meer teghenheyt ontmoeten, Als een ghemeene man in sijnen arrebeydt. Der Princen kindren teer, worden tot allen tijden In wellust opghevoedt, die werden daeghlijcx groot, Daeromme soecken sy tot onghewoon verblijden, Dickwils een nieuwe lust, die brenght haer in den noodt. Die stadich alle daegh gheniet sijn lust na winsen, Verliest int eynd haer smaeck, want de ghewoont maeckt eelt, Dies die de kinders jonck van de ghevreesde Princen Opvoedt in alle lust, haer alle lust ontsteelt. Die tot de lust ghewent is in sijn jonghe daghen, En weet noch goet noch quaet, is teeder van ghemoet, En als de smarte komt kan hyse niet verdraghen, Maer valt ter eerster stoot bedruckt onder de voet. Het dertel Hof en is dan in der daedt soo welich, Noch wenschelijcken niet, ghelijckt van buyten schijnt, In ’t welck men vol van twist, van haet en nijdt krakelich, Sijn schadelijcke vreucht een vals behaghen vijndt. Der Princen kindren zijn soo welich niet van leven. Ghelijck als menich man haer oordeelt onverdacht, Soo s’ haer om vreemde lust dick in perijckel gheven, En soo ghemeene lust van haer niet werdt gheacht. 