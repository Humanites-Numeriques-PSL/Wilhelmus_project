 LAet ons met sangen nv gaen verblijden Den Heere belijden//ghy volck van Israel Hoort mijn geboden seyt Godt allen tijden Ic sal v beurijden//ic ben v god en niemant el En soect gheen ander goden ick segt v wel Alle ander goden//die heb ick v verboden Te doen omayge met sanghe ende met spel. Israhelsche kinders wilt mi aenbeden En v besteden//in mijn ghebot vaillant Ick ben v hooft ghy zijt mijn leden Leeft met vreden//my volck soo playsant Ick heb v ghebrocht al wt Egypten lant Constijt beseffen//ghy sout my verheffen Bouen alle goden ofte costelijcken pant. Dits mijn gebot wilt hier na vierich haken Bouen alle saken//ghelooft die woorden mijn Ghy en sult gheen vreemde goden maken Om voor v te waken//ben ick den Heere dijn Paulus segt dat al der afgoden dienaers zijn Die de weerelt aenhangen//met giericheyt beuangen Schouwet sulc verstrangen//gelijc ghi sout fenijn. De werelt met huer wellusten wilt aenschouwen Die op huer betrouwen//sullen als stof verghaen Gelijc si quamen in sdoots benouwen Die met Madianus vrouwen//teghen my hebben misdaen Dus op mijn woort alleene wilt staen Uoor druck en lijden//wil ick v beurijden En met v strijden//hout ghy mijn vermaen. Ick ben v Uader ghi moet bi mi leuen Hoe sou ick v begeuen//mijn kinders al gemeyn Wie in mi ghelooft hy en sal niet sneuen Ick sal hem gheuen//mijn rijcke certeijn En sal wercken duer tghelooue reijn My eere bewijsen//ick sal hem prijsen By minen Uader in des hemels pleijn. Ick ben den steen daer ghy al wt moet drincken Ic wil v schincken//wt liefden minen gheest Om dat ghi sout mijns naems eewich gedincken Niemant mach v crincken//smaect mijnder woorden keest Hoe ghi sult spreken weest doch niet beureest Alsmen v sal stieren//voor Coningen en Princieren keest Ic sal v mont regieren//om tanwoorden minst en meest. Ic ben een Prince wilt my behagen En wilt niet versaghen//hebt gheenen vaer Ghy moet mijn cruyce helpen draghen In alle laghen//al vallet v dicwils swaer Al v lijden dat gaet mi also naer Als den appel mijnder ooghen//dus willet al gedooghen Ghi sult aenschouwen mijn lieffelijc aenschijn claer. 