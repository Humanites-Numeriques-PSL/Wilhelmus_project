 Wat wilt men hier dan beminnen Dit kranck verganckelijck goedt? Dat van den Heer’ treckt ons sinnen, En dickwijls sondighen doet: Het en kan ons dogh niet versaden: Want ‘swerelts lust Gheeft ‘thert gheen rust. O seer wijs die ’t al kan versmaden. De wereldt is Godt meest teghen: Die daer rust soeckt, vinter gheen. In u, o Godt, is gheleghen Ons opperste goedt alleen. De wereldt woude my bedrieghen, En had haet net Open gheset: Maer tot u, Iesv, kom ick vlieghen. Als een duyf met Magdaleene, O Christe, vliegh ick tot dy, En soecke de gaten der steene: Den oprechten steen zijt ghy, Met veel wonden aen’t Cruys gheslagen: Godt, die’k bemin, Laet my daer in Nu rusten, en t’allen daghen. O Iesv, o mijn verlanghen, Maeckt my vande wereldt bloot: Maria wilt my ontfanghen In uwer ghenaden schoot: Tot u beyde neem ick de vluchte. Iesv Godts Soon, Godts Moeder schoon, V te dienen is my ghenuchte. Wat lof ben ick u, Heer, schuldigh, Die my soo seer hebt bemint? Dat u goedtheydt menighvuldich My maeckt uws liefs Moeders kint? Ick en kan’t niet ghenoegh bedencken: My selven heel, Al ist niet veel, Tot danckbaerheyt wil ick u schencken. Mijn ziel, mijn herte, mijn leven, Gheef ick u, Heer’, desen dagh: Wilt my u ghenaede gheven, Dat ick dogh volherden magh, En my selven soo seer versterven, Dat ick voor loon Der maeghden croon In u rijcke eens magh verwerven. 