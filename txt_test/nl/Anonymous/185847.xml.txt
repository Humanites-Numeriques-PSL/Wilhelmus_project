 Vvilt ontspringhen/lof sanck singhen Onsen Heer ghebenedijt Want hy doet ons groote dinghen Hier of looft hem met iolijt En wilt v van quaet bedwinghen Zijn weldaet ghedachtich zijt Ghy ingheseten wildy weten Wat den heer ons heeft ghedaen Door sijn goetheyt ongemeten/ Gheeft hy ons zijn lichaem zaen/ Voor een spyse om te eeten Wilt hem waerdelijck ontfaen. Proeft v sinnen wel van binnen Eer dat ghy ontfanghen sult/ Desen groten schadt der minnen/ Die hemel en aert vervult Eer dat ghy dit sult beghinnen Spreeckt ootmoedich v schult. Groot en cleyne// maeckt v reyne/ En treckt aen het bruylofts cleyt/ Comt ter tafelen Gods ghemeyne/ Aensiet wat daer is bereyt Gods lichaem en bloet certeyne/ Ghelijck hy ons selve seyt. Wat cost hy ons meerder geven Dan dit heylich Testament/ Dit levende broot verheven Vanden Hemel neer ghesent/ Dat wy eeuwich souden leven Gheeft ons dese spijse ient. Dese spijse, groot van prijse, Liefde in ons Siele straelt, Wt des Hemels Paradijse, Is voor ons hier neer ghedaelt, Looft hem metter Engelen wijse Van dese spijse ongefaelt. Glorie lof hoocheyt en eere Sy die heylige triniteyt, Die ons arme kinderen teere Dees spijse heeft bereyt, V loven wy onsen heere Nu en inder eewicheyt. 