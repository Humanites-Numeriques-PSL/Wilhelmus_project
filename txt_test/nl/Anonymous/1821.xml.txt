 TItyrus, is alleen beswaert, Caralena die ist waert, Liever sterven,, dan te derven, Haer gheselschap op een aer, Willighe last en valt niet swaer. Als ick souw kiesen na mijn sin, Coninck zijnd’ en Coningin, Soud ick toonen,, door het croonen, Caralena dat ick u, ’Tmeeste bemin, doet ghy het nu. ’Tcleene verschil van onse staet, Liefje doet dat soo veel quaet? Dat u Minnaer,, gheen verwinnaer, Die nochtans so seer houdt an, Van Amulina worden can? Of ick noch Amulina con Winnen, en daer na noch won, Lief u herte,, waer mijn smerte, En mijn suer pijn die ick moet Eeuwelijck draghen niet wel soet? Ick soetse nu met dese hoop, Hope datse beter coop Noch sal gheven,, canse leven, En dat Lentula sal sien Teghen haer wil dit huwlijck schien. 