 ONtwaeckt ghy menschen ouer al Siet wat v Christus gheuen sal Rijst wt den slaep der sonden Op dat wy moghen groot en smal Urome kampers zijn beuonden. Wilt v bekeeren wt liefden soet En bidt altijt met groot ootmoet En wilt lanckmoedich wesen Hoort na Christus woorden goet So wert v siele ghenesen. Ghy zijt ons trooster ons toeuerlaet Dus willen wy doen na uwen raet En ons van v niet keeren Op dat wy niet en comen te laet Met die dwasen in veel oneeren. Hy roept ons alle groot ende cleyn Coemt totten leuenden water reyn Om niet sal ickt v gheuen Ghy zijt versoent door my alleyn Waer voor so wilt ghy beuen. Uan hem koemt alle salicheyt Hy is den wech en die waerheyt Die daer leyt totten leuen Coemt al tot my so Christus seyt Ick en sal v niet begheuen. Wilt v fonderen op Christus woort En wandelt in zijnder liefden voort En wilt daer niet af scheyden Laet ons houden eendrachtich accoort En laet v niet verleyden Hy heeft ons gheroepen tot een lichaem Als kinderen tot synen dienst bequaem So Paulus schrijft warachtich Totten Ephesien vintment staen Sijt dit altijt ghedachtich. Een ghelooue een doopsel eenen Heer Wacht v van verkeerde leer Die daer niet en komen Met Christus woorden ouer een Want God salse verdoemen Wy moetense schouwen ghelijck fenijn Willen wy van Christus schapen zijn Die hooren zijn stemme krachtich Dus volcht hem na verstaet wel mijn In zijn weghen stantuastich. Sijn iock is soet synen last is licht Siet dat ghy uwen naesten sticht En wilt van Gods woort vermonden Op dat ghy niet en wort verplicht Onder het iock der sonden. Christus heeft ons so seer bemint Meer dan een moeder haer eyghen kint Also men mach aenschouwen Hy en laet oock niet dit wel versint Al die op hem betrouwen Looft den Princelicken Heere ient Die ons die waerheyt maeckt bekent Door synen gheest van bouen Die ons Christus nv heeft ghesent En wilt hem altijts louen. 