 God vanden hemel die aenden cruce leet ende maria die reyne fonteyne die en wil ons vergeten ommer niet sy bewaer ons geselscap groet ende cleyn Tot onsen heren god wille wi all gader varen nv hoert wat ic v sal verclaren nv hoert myne reden auerluyt van eenre joncfrouwen geheten Sante gheertruyt Ende van enen stolten rydder medesunt nv moegdy hoeren wat hi dede hi mynden syn lief op alsoe gueder trouwen Sante Gheertruyt die schone joncfrouwe Al daer sy oer in een cloester hadde begeuen daer wolde si dienen al oer leuen god ende den groten heren Sante johan den hadde sy vercaeren tot enen man Die rydder alle dage dat hi tot oer quam als hi sy niet ende moch te sien of spreken druck ende liden soe ghynck den rydder aen hem dochte syn herte solde hem toe breken Alsoe lief hadde hi die schoene joncfrouwe dat hi oer wal gan syne trouwe hi dachte hi soldet oer seker vragen mer hi en dorste des nye gewagen Ende alsoe lief hadde sy den rydder weder ende al in gueder reynicht Sante johan en wolde sy niet beswyken noch maria gades moeder mede Nv wil ic laten dese reden ende vanden rydder wil ic v syngen wat costen dat hi daer toe dede des en konde hi niet volbrengen Hi liet oer maken voele schoene dingen hoe luttel dat hi oer dat vrageden kerken en clucen hi dede daer mysse in syngen allent dat hi woste dat oer behagede Drie jaer lanck heeft die rydder dit geplegen des soe en heeft hi niet beholden syn scat ende syn guet heeft hem altemael begeuen des hadde die rydder alsoe groten rouwe Addev guet lief ende blyft gesont addeu ende ic moet ommer van v scheyden die wech en is my niet becant toe dwaelen aen geenre wylder heyden Och lacy god het is altemael verlaren wat coste dat ic daer aen hebbe gelecht had ik dat soe wal geweten toe voeren ick wolde vander joncfrouwen hebben gescheyden Dus is die rydder wtghestreken in eenre duyster auentstont hi is gaen dwaelen aen geenre wylder heyden dye wech die was hem onbecant Doe dat quam omtrent der myddernacht druck ende lyden soe gynck den rydder aen die viant die hadde hem alsoe schier verwracht hi stont gescaepen of dat waer een man Die viant die sprack den rydder toe vrent hoe coemdi in dit liden ic weet v herte oec alsoe wal van bynnen wanneer gi wylt soe sal ic v verblyden Die rydder die sprack den viant weder toe van v soe en byn ic niet verblyt ic en wil noch jerstwerf weten wan gi comt of wie gi syt Die viant die sprack een guet beduyt wat helpet dat ic v voele vertelle och lieue vrent versaget v ommer niet ic byn die viant vander hellen Ick ende alle myne gesellen wi willen v geuen guedes alsoe voele nvmmermeer en moegdi dat verteren v vrende ende v mage sullens hebben te bet Ic en alle myne gesellen wy willen v geuen guedes alsoe voele nv settet my v ziele tot enen pande ende segt my hoe lange dat gi leuen wylt Soeuen jaer soe coes die rydder syn leuen hi leet daer wt syn rode bloet daer en was penne noch fransyn hoe schier dattet daer gescreuen stont Hy hadde syn segel daer aen gedrucket hi gaf den viant synen brief hoe luttel dat hem daer voer gruwelden soe seer mynde hi syn suetelief Die rydder reet hen soe blydelic in hem seluen dat hi loech die viant en woldes niet beswyken hi bracht hem scattes ende guedes genoech Eten ende dryncken ende alle syn genoechte ende in ternoeye wolde hi steken want hi hadde guedes alsoe voel nvmmermeer en mochtes hem ontbreken Soeuen jaer is nv syn leuen luttel myn of luttel bet soe sprack die viant tot deser vren comet weder op deser seluer stat Wanneer die souen jaer syn omgecomen stolt rydder gi en sult des laten niet gy sult hier comen op deser selue stede v is hier alsoe lede gheschiet Ende doet quam in dat souende jaer ende doet quam anden lesten dach doe stont die rydder ende dachte wat dat hi eens gelaeuet hadde Doet quam in die leste maent hi heeft hem seluen alsoe wal bedacht wat hi synre armer zielen hadde mysdaen daer hem die viant in crencken mochte Addeu sante Gheertruyt wy moeten ommer scheyden sy sprac ons lieue vrouwe die moet v geleyden by v te blyuen en is my gene bate addeu Sante gheertruyt ic moet v laten Nv dryncket rydder sante johans geleyde nv dryncket om die mynne van my nv dryncket rydder het sal v vroemen ic hape gi sult wal weder coemen Hy nam den nap op synre hant hi setten hem voer synen mont hi en hadde die wyn oec niet gespaert hi dranck hem wt al toe den gront Dus heeft hi oerlof vander joncfrouwen genaemen ende hy gynck dwaelen aen gheenre heyden daer hi gelaten hadde syne trouwe ende daer toe oec syne sekerheit Hy weenden syn peert hi stacket mit spaeren hi liet dat gelidendoer dat sant hi dachte dat waer doch altemael verlaeren hi quam daer hi den viant vant Wat doedi hier wal loese scherjant van v soe en byn ick niet verblyt holt daer uwen brief in uwer hant gaet van my ic schelde v quyt Sy sittet hier achter op v peert die v alre lestwerf dryncken gaf van hoer soe byn ick alsoe seer verweert sy heuet mi benamen alle myne macht Nv rade ic allen heren ende knechten syn sy arm of syn sy ryke sy dryncken sante geertruden mynne waer dat si gaen of waer sy syn 