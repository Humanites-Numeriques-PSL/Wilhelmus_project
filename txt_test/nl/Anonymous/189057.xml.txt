 Niemant wel can Dienen twee contrarie Heeren, Deen hanghen an, Sal hy d'ander abandoneeren, Hier uyt so moghen wy nu leeren, Dat men God en mammon nacht oft dach Met goet verdrach, niet dienen mach, Want so alle tijt discorderen. Sathan seer boos Is een vader der leughenaren, Maer God aldus Haer leugenachtighe sondaren, Aldus blijcket int openbaren Dat Mammon meest is des werelts vrient, Maer die men dient//wijs gheingient, Diens loon salmen namaels vergaren. Elck mach toesien Wien hy om dienen begint moeyen, Gods geest sal vlien Die geveynst en leugens op groeyen, Dat God niet plant, moetmen uytroeyen, Want so swart wit, niet en zijn ghemeyn, Wt een fonteyn//can gheen onreyn Dats bitter en soet, water vloeyen. Niet baet het doch Na Christo draghen Christen name, Mammons bedroch Moetmen schouwen, na den betame, En volgen Christum, thooft bequame. Sonder liegen met neerstich arbeyt, Want so Schrift seyt//leughen waerheyt, Hebben gheen ghemeynschap te same. Dus al die fijn Willen Gods kinderen waerachtich, In gheen termijn Behoorden tsijne leughenachtich Want leughenaers altijts tweedrachtich Zijn uyt den duyvel ghegenereert, Dit al noteert//en u bekeert Tot God uyt uwer zielen crachtich. De werelt vry Ist (soo't schijnt) leugen te spreken, Maer vrienden ghy En sult also niet zijn gheleken, Want God sal, leughenaers versteken Ende scherp wreken, haer lieder bedrijf, Dus man oft wijf//op ziel en lijf, Schout leughenaers valsche ghebreken. God is partie Van alle die leughenen vermonden, Wel hen lien die Mijden leughenachtighe gronden, Wan lippen leughenachtich vonden, Zijn den Heere een afgrijsen groot, De schrift seyt bloot//weerdich de doot Sijn leughenaers t'eeuwighen stonden. V niet bedriecht Die dobbel herttich God wil paeyen, Een mont die liecht Vercrijcht de doot sonder dilaeyen, Men mach de waerheyt niet verdraeyen, Sonder lieghen, men die volghen moet, Siet wat ghy doet t'zy quaet of goet, Wat de mensche saeyt, sal hy maeyen. Wie saeyt' opt vleesch Die sal maeyen des vleeschs bederven, Maer na Gods eesch: Die op den gheest saeyt, sal verwerven, Van den gheeste des levens erven, Hier uyt mach blijcken, wat men begint, Wie leughens mint//vleeschelijck ghesint, De eewighe doot moet hy sterven. Schouwen gheheel, Moet de leughene elck persone, Want part noch deel Heeft de duysterheyt met t'licht schoone, Hier by vrienden Christi ydoone, Waer ghy vint leughenaers wanckelbaer, Gaet uyt van haer//dat ghy hier naer, Haer plaghen swaer, niet crijcht te loone. Na schrifts bediet, Vliet al die leughenen beminnen, Ende gaet niet In den raet der Godloose sinnen, Schout sondaers wech, wat sy beginnen, End op spotters stoel niet en sit, T'bruylofts cleet wit//gheensins besmit, Op dat ghy Gods rijcke meucht winnen. Die dit ghestelt Heeft voor waerschouwen int ghemeene, Bidt dat elck velt De leughen groot ende cleene, En volghe de waerheyt alleene, Twelck Christus is, so Schrift openbaert, Wie onvervaert//waerheyt verclaert, Comt by Christum int leven reene. 