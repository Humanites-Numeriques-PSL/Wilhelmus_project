 Een Ridder ende een Meysken ionck Op een rivierken dat zy saten Hoe stille dat dat water stont Als zy van goeder minnen spraecken. Och segt my stout Ridder goet, Ick soude geerne weten Waerom dat dat water stille staet Als wy van goeder minnen spreecken Dat dat water stille staet Dat geeft my geen vremde Ick heb so menighe ionghe maecht Ghebrocht in groot allende. Hebdy so menighe maecht Ghebrocht in groot ellende Wacht v stout ruyter goet Dat v God niet en schende. Ick weet noch eenen hoghen berch Bouen alle berghen hooghe Die sal ick noch in dale brenghen Daerom ist dat ick poghe. Suldy mijns vaders hoghen berch Tot enen dale brenghen Ick sach v lieuer stout Ridder goet By uwer kelen hanghen. Ick hadde noch veel lieuer Dat v die sonne beschene Al onder thol van uwen voet, Den bast om uwen kele. Dat meysken was ionc ende daer toe dom Sy en wist niet wat zy seyde Doen zy in haer liefs armen lach Doen was den berch ter neder. Och segt my meysken ionck Is nu mijn kele ghehanghen Nu is dijns Vaders hoghen berch, In eenen dale verghanghen. Och doen dat meysken geware wert, Dat zy een kindeken bleef draghen Sy ghinck al voor den Ridder staen, Sy badt hem om ghenade. Ghenade stout Ridder goet, Ghenade van mijnen lijuen Ick was een goet Maechdekijn Nu moet ick met uwen kinde blijuen Wat ghenade soude ick v doen, Ghy en zijt geen keyserinne, Ick mocht v mijnen schiltknecht gheuen Const ick hem daer toe gebringhen. Vwen schiltknecht en wil ick niet Hy is my veel te snode, Al is mijnen hoghen berch ter neder Ick hope ghy sult hem noch wel hoghen. Dat meysken had eenen broeder stout, Hy was haer goet en getrouwe Als hy haer dede al int aenschijn, Hy beweest haer metter trouwe. Och doen haer broeder geware wert, Dat zy een kindeken bleef draghen, Hy ginck al voor den Ridder staen Hy badt hem mede te grauen. Godt groet v seyt hy stout Ridder vry, Stout Ridder vry van waerden Och die met v kindt was beuaen, Dit leyt hier opter aerden. Och is zy doot dat schoone wijff, Die ouer schoon die ick beminnen So en sal ick nu noch nemmermeer Mijn graeuwen ros berinnen. Haelt mijn spere ende oock mijnen schilt Mijn sweert al aen mijn zyde Ick wil gaen rijden seluen daer Men vint der valscher boden vele Och doen hy opter heyden quam Hy hoorde die clocken clancken Hy hoorde wel aen der clocken clanck Dat zy inder aerden moesten sincken. Hy nam zijnen bruynen schilt Hy worp hem opter aerden Ligget daer ligget daer goet bruinen schilt Van my en suldy niet gedragen werden. Heft op uwen bruynen schilt Hanghet hem onder v zyden Al waer v Vader ende moeder doot Den rouwe moet ghy lijden. Al waer mijn vader en moeder doot, Ende mijn broeders alle vijue, So en waer den rouwe niet also groot, Als om desen schoonen wijue. Doen hy op dat kerckhoff quam Hy hoorde die Papen singhen Hy hoorde wel aen der Papen sanck Dat zy Vigilie songhen. Doen hy inder kercken tradt Hy sach sijn Lief staen in bare, Ghedeckt met een baren cleet Recht of zy nu oock doot ware. Hy hief op dat baren cleet, Hy sach haer cleyn vingherken roeren Och doen loech haren roden mont Doen zy den Ridder voelde. Staet op staet op mijn soete Lieff Wel ouer schoon Joncvrouwe Ick en sal v noch nemmermeer Doen so groten ontrouwe. Wel op wel op mijn soete Lieff, Mijn ouer schoon ioncvrouwe Al waert mijn vader ende moeder leet So sal ick v tot eenen wijue trouwen Al waert mijn vader ende moeder leet Ende mijn broeders alle vijue So sal ick v houden voor mijn bruyt Ende trouwen voor eenen wijue. 