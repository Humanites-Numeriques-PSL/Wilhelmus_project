 HEt zijn nv de veruaerlijcke daghen Daer ons schriftuere af heeft voorseyt Eenen droeuen tijt wel om te beclaghen Het sal noch worden deerlijck beschreyt Want daer worter veel verleijt Na dat vier der eewicheyt. Wy waerschouwen ende seggent v te voren Met sanghe doen wijt v vermaen Wildy na ons waerschouwinghe niet hooren Soo suldy in v sonden vergaen Godt de Heer die sal v slaen Als hy Sodoma heeft ghedaen. Hier om ghy Broeders altesamen Die nv als Paulus zijt bedacht En wilt v Deuangelium niet schamen Maer spreeckt daer af dach ende nacht Daer staet het is Gods cracht Wiet versmaeyt, of wiet veracht. Al zijt ghy om die waerheyt verschouen En wilt daerom van Godt niet vlien Wort ghi veracht van die weerelt daer en bouen Blyschap sal v hier na gheschien Godt heuet soo voorsien Dat die sine hier moeten lien. Het is wel noot dat Gods dienaren Ter weerelt zijn ghepersequeert Hoe hebben die Propheten al gheuaren Die Gods woort hebben ghedeclareert Sy zijn al ghemartiliseert Uanden boosen ghemineert. Abel inden eersten beghinnen Om dat hy was goet en oprecht Sijnen Broeder die hem behoorde te minnen Die haette hem soo Genesis secht Hy nam teghen hem gheuecht Hy sloech hem doot als een boos knecht. Men sach die Propheet Helias verdrucken Hy en wiste nau waer loopen noch gaen Dat deden die onuerstandighe bucken Die altijt teghen die waerheyt staen Sy sullen van dat Godlijck graen Na haer wercken loon ontfaen. Daer isser van die waerheyt by duysten Ghedoot niemant en ghincker vry Christus Iesus die si selue cruysten Dat deden die schriftgheleerden fy Laet ons Christum blyuen by Wy en zijn niet beter dan hy. 