 DOen ick des wereldts weeld hantierden, In haer genoechten heel playsant, In ydelheyt ick triumphierden Al na de werelt abondant: Ick word terstont Geheel doorwont, Al met dat sweert der sonden groot, 't Welck mijn ziel brengen sal in de doot. Maer ick begonst te overpeysen, Al wat doch inde werelt was: En ick bevont tot alle reysen, Alles daer teerder als gelas, Ick sach daer niet, Dan groot verdriet, So word mijn hert tot eender stondt, Met eenen claren schijn heel verwont. Dus ick begonst te resolvieren, Om haer haest gantsch'lick af te staen, Mijn ziel geheel van haer te kieren, Met al 't geen dat haer aen sou gaen, Ick sach in noot, Als quam de doot, Dat sy my haestelick af sou staen: So sou ick moeten verloren gaen. Ick geef my, Godt, geheel ghevangen Om hem te dienen in eenicheyt Daer toe mijn hert met groot verlangen Met liefd' en yver stont bereyt, Op dat ick dan, Als ick sal van Hier scheyden, creech den schoonen croon Der maechden Bruydegom voor my ten loon. Adieu mijn vader, adieu mijn moeder Adieu, adieu, tot deser stont, Adieu te samen, suster, en broeder, Adieu, adieu, wt 's herten gront, Jongmans hier mee, Seg ick adee, Oock eerbaer dochters mee certeyn, En al mijn vrienden in 's werelts pleyn Een vriendelick adieu wil ick schrijven Aen al, daer ick met heb verkeert, De gratie Godts moet by u blijven, 'k Bid, u gebedt sy my vereert. Aen Godt met vlijt, Tot allen tijt, Dat ick in desen staet mach gaen, En Godt tot eer, en lof mach bestaen. 