 Maximilianus de Bossu Ben ick een Graef geheeten, Duckdalue dien ick seer getrou, Die heeft my nu vergheten: Jck heb gheweest sijn Admirael, Die Geus te dooden principael, Dit had ick my vermeten. Mijn vast betrouwen was mijn Schip, God had ick gants verlaten: My docht het was een harde Klip, Daer mochten gheen Pompen op vaten Maer daer quamen van die Pompen inde Vloet, Die Heindrick van Trier van Clocken goot Die maecten groote gaten. Jck meynde te wezen der Geusen dwanc, Die Cans die liep verloren, Jck word geuangen tegen mijnen danck, Sy brochten my te Horen, Aldaer ben ick int Clooster geraect, Dus hebben sy Pater van my ghemaect, Myn Cruyn niet eens geschoren. Hoet is, ick ben in tegenspoet, Maer het moet zijn gheleden, Jck moetet rekenen voor goet, Dat ick ben hier ter steden: Veel lieuer hier dan te Rotterdam, Want daer is de Borger op my so gram, Om de Moort dien ick daer deden. O waer is de Paus die heylighe Man, Conde ick by hem raken, Jck lietse hem doen al inden Ban, Die my dit schip deden maken, De Hel roep ick tot deser eur, Met Sinte Patricius Vaghevyer, Al ouer haer te wraken. Sy hebben my dit Schip geschenckt, Den Krijch soud ick beghinnen, Dit heeft my aldermeest ghekrenct, Nu icket gae versinnen, Wat Schippers of Stuerluy dat ickt vraechd, Sy spraken alsoot my behaechd, V Schip can niemant winnen. Maer doen ick quam voort Hoorner hop Doen worde ick anders ontwaren, Dat sal my steken in mijn krop, Al leefde ick noch vijftich Jaren: Want Geus leerde my opt selue pas, Wat schoon genoechten dattet was, Op Zuyderzee te varen. Jan Symonsen Rol, ghy lichte quant, Waer zijn v schoone woorden, Die ghy my loefde aen mijn hant, Dat menich man aenhoorden: Dat ghy my sout in noot bystaen, Maer ghy zijt my haest af gegaen, Het welck my meest verstoorden. Schoon woorden vullen geen sack, Dat heb ic wel beuonden, Hulp en bystant my ghebrac: Als ic dreef aen die gronden, Elc een die voer daer zijner vaert, En lieten my aldaer beswaert Bedroeft ter seluer stonden. O daer ick plach een Heer te zijn, Daer leg ic nu gheuangen, Na Amsterdam op dit termijn, Waer beter mijn verlanghen Ey Geus laet my doch wt dit gaet, Jc sal v loonen die schoone weldaet, Met moorden en met hanghen. Oorlof Bossu wreet ende fel, Met al v Spaensche knapen: Ghy maect des Conincks Landen rebel Ter liefden Monicken ende Papen, Die altijt zijn verdorst na tbloet, Ghelijck een Visch na twater doet, Na Christen bloet sy gapen. 