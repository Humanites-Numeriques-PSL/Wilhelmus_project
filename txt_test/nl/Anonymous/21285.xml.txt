 AEnhoort een liet ghy Adams saet Siet dat ghy hem niet na en gaet Sijnen val heeft Christus ghenesen Wilt ghy hooren na Christus raet So suldy salich wesen. Al wat vanden vleesche is ghebaert Dat is vleesch, so ons Christus verclaert Also wy moghen hooren O menschen bedwinct toch uwen aert Wort wt den gheest herbooren. Want vleeschelick ghesint te zijn Dat is Gods viantschap, hoort wel mijn O mensche neemt dit voor ooghen Weet dat wy in alsulcken schijn God niet behaghen en moghen. Die vleesschelick zijn, alsomen vint Die zijn vleesschelick ghesint Men leest van deser saken Een vleeschelick mensch is so verblint Hy en can niet gheestelicx smaken. Die wijsheyt Gods, so wy verstaen In gheen quaetwillighe siel en wil gaen Noch in gheen lichaem mede Dat der sonden is onderdaen Hierom staet na den vrede. Int boeck der wijsheyt moghen wy sien Dat Gods gheest den gheueynsden sal vlien Wilt nv na Petrus segghen Gheueynstheyt en list te desen tijen Beghinnen af te legghen. Trect wt den ouden mensche claer Met zijnen quaden wercken allegaer En wilt daer niet op slapen Doet aen den nieuwen mensch eerbaer Die na God is gheschapen. Legt af alle onreynicheyt nv En alle boosheyt weest nv schu En wilt v herte niet verherden Maer met saechtmoedicheyt laet in v Gods woort gheplantet werden. O menschen alle hoort dit bediet Tot uwer liefden sing ick dit liet Die liefde dedet my dichten En dat wt sulcker meyninghen siet Oft yemant mochte stichten. 