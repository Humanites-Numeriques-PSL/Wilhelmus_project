 'K aenbid u ootmoedich verborgen Godtheyt, Die onder dees figuer schuylt inder waerheyt, Mijn hert ick u Heere onderwerp ganselijck Want geen menschen verstant begrijpt dit eyndelijc. Ave Iesu, onsen behoeder sijt Vermeert doch ons geloof in dees benauden tijt. Doort gesicht en smaec, gevoel ic nimmermeer, Maer door 't gehoor ken ic u mijn Godt en Heer, Al dat ghesproken heeft Godts eygen soon, Ic vast geloof, en blijf by sijnen woorden schoon. Ave Iesu, onsen behoeder sijt Vermeert doch ons geloof in dees benauden tijt. Aenden cruys daer schuylden alleen die Godtheyt, Maer hier onder schuylt oock mede die menscheyt, Dit beyde bekenne ick en geloof vast, Met den moordenaer roep ick Heer mijn schult wt wast. Ave Iesu, onsen behoeder sijt Vermeert doch ons geloof in dees benauden tijt. V wonden als Thomas ick niet aen en schou Nochtans ken ick u mijn Godt daer ick op bou, In dit geloof sterckt my hoe langer hoe meer, Om met een goede hoop u te beminnen seer. Ave Iesu, onsen behoeder sijt Vermeert doch ons geloof in dees benauden tijt. O gedachtenis van onses Heeren doot, Die den menschen leven doet warachtich broot, Mijn sinnen stuert u te leven eewelijck, En dat den smaeck ws soetheyts duert oneyndelijck. Ave Iesu, onsen behoeder sijt Vermeert doch ons geloof in dees benauden tijt. O goeden pellicaen Jesu onsen Heer, Met u bloet suyvert my die besmet ben seer. Een dropken kan salich maecken ons te gaer, Die gansche werelt suyveren van sonden swaer. Ave Iesu, onsen behoeder sijt Vermeert doch ons geloof in dees benauden tijt. O Jesu dien ick bedecktelijck aenschow, Wanneer salt sijn 't geen ick op u betrow, Dat ick u mach sien van aensicht tot aensicht, Met mijnder sielen oogen door u glans verlicht. Ave Iesu, onsen behoeder sijt Vermeert doch ons geloof in dees benauden tijt. 