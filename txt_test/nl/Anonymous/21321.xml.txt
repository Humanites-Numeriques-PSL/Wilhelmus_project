 DIe Propheet is ons verhalich fijn Door hem hebben wy verstant gecregen Hy seyt, willen wy salich zijn Totten boosen maect gheen weghen Noch byden spotters zijt niet gheleghen Onseker is haerlieder wet beraest Die daer toeuerlaet op waent beteghen Uoorwaer hy is verdwaest. Al op die wet des Heeren acht So sal v salicheyt multiplieren Sijt daer met becommert dach ende nacht Ghy ghelijct den boom aenden riuieren Die vruchten brengt menighertieren Een bladt en sal daer niet vergaen Als dander verbrant zijn metten vieren In vruechden suldy dan ghebloeyt staen. Die sonder wet leeft onbedraeyt God sal hem van zijn rijcke schuren Licht als den wint tsant op waeyt Den Godloosen hem sal gheburen Sy sullen vergaen in corter vren De ouertreders werden dan gheschent Byden goeden connen sy niet gheduren Want sy en hebben God niet ghekent. O Israel weest nv verblijt Ghy hebt eenen ghenadighen Heere Slaet v handen tsamen maect iolijt Tot Iacobs God een elck keere En singt hem lof sonder cessere En na zijn wet wtuercoren leeft So en sal v God laten nemmermeere Inder eewicheyt hy dat ghesworen heeft. Och Israel dits mijn ghebot Gheuet ghehoor, elck dat onthouwe En achtet op gheen vreemde God Noch en maeckt gheen beelden van siluer oft van gouwe Aenbidtse niet, noch ick v ontuouwe Wat dat Ieremias leert Als ick mijn volck castijden souwe Totten Afgoden zijn sy ghekeert. Die waerheyt wilt voor eenen Prince ontfaen Schriftuerlick can sy dit Liet betoghen Den Sone is van zijnen Uader ghegaen Maer dese Afgoden hebben ons bedroghen Sy en sien noch en hooren al hebben sy ooghen Leest Danielem arm ende rijck Die dese beelden maken ende te aenbidden pooghen Sy sullen te samen vergaen ghelijck. 