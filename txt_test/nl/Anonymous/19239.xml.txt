 GOds edel kinder die hier soect te behagen In al v leuen uwen vader goet Hoort zijn geboden die hi wil sonder clagen Uan v ghedaen hebben wt liefden soet Sonder taenmercken verdriet oft voorspoet Door dese brengt hy v tot v selfs mishaghen En tot zijn ghenaden lopen doet. Teerste is v Heere uwen God is een alleene Gheen ander goden en sullen voor hem staen Hem suldy aenbeden dienen ende anders gheene En alle goet van zijnder hant ontfaen Want alle hulpe en troost moet wt hem ghaen In al ons twifelen moeten wy al ghemeene Tot hem om raet lopen en ander versmaen. Tweede is Gods name sult ghy met groter eeren In uwen mont nemen al sonder spot In gheenen sake ydelijck sult ghy v daer toe keeren Noch om verganclijck goet sweren by Godt Al dat ghy doet sal zijn na Gods ghebot Om sinen edelen name alleene te vermeeren Niemant elck prijs gheuen voor een lof. Terde is wilt dencken dat ghi sult heylich maken Den Sabbaot of den dach des rusten soet Uan v selfs wercken rustende in al v saken Gods edel wercken doende metter spoet Met vasten betrouwen op twerck dat God doet Siende om v selfs verloegenen te gheraken Iesum met v cruyce volghende in ootmoet. Tvierde is eert vader ende moeder eersame En weest die hulpsamich daer ghy moecht Al zijn si stranghe tot v en onbequame Weest haer nochtans gehoorsaem in dye duecht Om Gods wille al verdraghet met vruecht Want dit begheert Godt van v tot uwer vrame Daer voor beloeft hy v des leuens iuecht. Tvijfste is met wercken noch met den wille ooc Wt nijt of gramschap en staet niemant doot mede Hebt met uwen naesten altijt pays en vrede Helpt vrient ende viant heeft hy schade of noot Want Ihesus selue is die v soo gheboot Aent cruyce ghestoruen om onse salicheden Die zijn vianden waren door sonden groot. Tseste is v naesten goet en suldi niet stelen Noch met bedroch ontrecken wter hant Tsi in vercopen oft coopen ofte spelen Oft int onthouden eenich loon of pant Noch af winnen met listen huys of lant Mer hem te helpen en laet v niet veruelen Sonder taensien of ist vrient oft vyant. Tseuenste is gheen ouerspel en suldi hantieren Noch in oncuysheyt leuen metter daet Met al v leuen als een Gods kint regieren Reyn ende cuysch beleiden uwen staet In woorden in wercken volghende Gods raet Sonder yet teghen Gods woorden te versieren Want daer wt compt die menschen alle quaet. Tachste is en wilt gheen vals getuyge geuen Twelck uwen naesten brenct in swaer verdriet Mer zijt warachtich oprecht in al v leuen Gheen leughen spreken wat v gheschiet Maer na v herte gheeft des woorts bediet Soo suldy God uwen Uader sonder sneuen Als een goet kint na volghen diet v hiet. Tnegenste is v herte en sal ooc niet begeeren Om te misbruycken een ander mans wijf Mer om haer eert suldy lieuer verteeren Mostet so ghebueren v goet en lijf Want Christus selue seyt dit woort seer stijf Toncuys aensiender vrouwen brenct sulc deeren Dat voor Godt ouerspel maect sulcken bedrijf Tienste is na gheen goet en suldi ooc verlangen Dwelck uwen euen mensche toebehoort Noch metter herten begerich yt beuanghen Daer uwen naesten om soude zijn verstoort Want dit is natuere en oock Gods evel woort Dat elck een ander sal doen sonder verstranghen Dwelck hy wil dat hem sal ghedaen zijn voort. Daer om o menschen bidt Godt om zijn genade Want van v seluen hebdy cleyne macht Om te volbrenghen al die na Gods gheest rade Godt moet v helpen door zijns selfe cracht Door v ghelooue in God dwelck hem verwacht Al dit ghebueren is dat ghy vroech en spade In hem betrout en zijn woort niet en veracht. 