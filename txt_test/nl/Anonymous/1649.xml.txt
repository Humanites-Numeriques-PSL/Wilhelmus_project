 GHestadighe minne draghe ic altijt Dies lijde mijn herte pijn Mocht ic noch zijn van haer verblijt Hoe vrolijc soude ick zijn Tot haer soude ick mi keeren Gheen ander lief begheeren Want si is die alder liefste mijn Ist niet een druckelijc leuen Te deruen die ick minne Ick hadder mi toe begheuen Ic en was niet dan een kint Ic dedet in corter vren dat ick langhe moet besueren Eylaes ick was so seer verblint Doen ick laeste met ooghen aensach die mijn herteken heeft beuaen Doen was ic vrolijc nacht ende dach Ende nv ist al ghedaen Van haer ben ic gescheyden Alle druck moet ic verbeyden Ick mach wel truerich gaen Mijn schip is mi ontdreuen Minen ancker en leit niet vast Mijn lief heeft mi begeuen Recht als een onwaert gast Eylaes this buyten minen. schulden. Nochtans moet ic mi verdulden Al in mijn hert lijde ic verdriet Die dit liet heeft ghestelt Dat was een ruyter van droefheyt Sijn lief is hem onthelt This haest genoech gheseyt eylaes van haer is hi gesceiden Allen druck moet hi verbeyden. Is hi niet genoech ghequelt | 