 BRoeders wilt v verblijden Int leuende woort Gods playsant En wilt als nv ten tijden Daer na leuen aen elcken cant Want hy ons heeft gheboden Te houden minst ende meest Te dienen gheen vreemde afgoden Maer te leuen naer den scriftueren keest. Christus ginc tot zijnen iongeren gewagen In zijn Auentmael seer plat Wilt liefde tot malcanderen draghen Ghelijck ick v lief heb ghehadt En wilt malcanderen beminnen En gaet in ionsten voort Daer aen salmen v kinnen Dat ghy leeft al na Gods woort. Wilt met wercken die liefde betoonen Gheeft aelmoessen groot ende cleyn Want sy sullen v hier naer verschoonen Al voor Gods aenschijn reyn Want Iacob laet ons weten Dat die liefde sonder dwerck en is niet En Paulus in zijn secreten Prijset dwerck der liefden siet. Aenmerct Centurio warachtich En het Cananeetsche vrouken daer by Den blinden Tobias eendrachtich En Noe metter Arcken vry En Lot oock niet versweghen Des Heerrn dienaer excellent Sy hebben alle ghenade vercreghen En dat door haer ghelooue present. Wilt met Daniel vast betrouwen Op dat ghy niet en wort verdaen Uan die leeuwen in swerelts aenschouwen Ende wilt op Christum staen Want hy heeft v bewesen Met Schriftuere also groot Dat hy aenden cruyce ghepresen Uoor ons is ghestoruen die doot. Wilt v tot penitentie gheuen Door die bootschap van Ionas goet Op dat ghy hier naer moecht leuen Met die lieden van Niniuen vroet Want God die is ghenadich In allen zijn wercken bloot Leeft wel ende ghestadich Uermeerdert Gods lof minioot. 