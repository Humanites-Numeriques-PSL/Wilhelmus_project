 ICk hoorde de basuyne blasen Seer verre hoorde ick tgheschal In Ierusalem in Edom basen Die boden roepen ouer al Haer gheluyt gaet in mijn versinnen Maect v ter bruyloft ghereet Al die den Coninck beminnen De poorte is open gaet binnen Uerciert v doet aen dat bruyloft cleet. O Syon wtghelesen Hebt ghy haer stemme niet ghehoort En wilt niet omhoorich wesen Maer wilt ontfanghen des Heeren woort Ghy hebt ghenade ghecreghen Neemt waer het wort v gheseyt Rasch maect v op die weghen Eer ghy met Babylon wort ghesleghen Haest v seere niet en verbeyt. Dat teecken wort v ghegheuen Dat Ezechiel int neghenste staet Des heeren knechten worden beschreuen Die daer volbrenghen des Heeren raet O Syon besiet uwen verclaren U ghetal is schier veruult Uan die haer leuen niet en sparen Ghecocht zijn sy vander eerden Tlam heeft betaelt voor haer de schult. O ghy Iacobs wormkens wtuercoren U vergulden ros coemt nv met macht Wilt nv v hooft op voeren Dat ghy des Heeren toecoemst verwacht Wat wilt ghy een ander aenuanghen Of ghy den Coninck niet crijghen en sout Dat wee heeft v beuanghen Hieromme is v verlanghen Als een vrou int baren menichfout. Staet op Syon wapent v leden Maect v totten strijde bereyt Eenen anderen wech moet ghy in treden Maer eens menschen voetstappe breyt Haren inganck licht in mijn vermeeren Daer ghy v erfdeel sult ontfaen En vreest niet al zijt ghy teedere Uoor den Arent met syne vederen Hy sal v met zijn clauwen slaen. Den draeck is comen opder aerde En is gheuanghen met grooten nijt Want die vrouwe diet manneken baerde Is haer benomen des heeft hy strijt Om teghen haer saet te vechten Sijt goets moets en twijfelt niet Onsen leytsman coemt hier te rechten Oordeel houden met syne knechten Hy salse verlossen wt al haer verdriet. O wachters op Syons tooren My dunct dat sweert is bereyt Laet v basuynen noch hooren Of yemant in Syon in ruste leyt Dat sy moghen ontwaken Uan haren slaep opstaen Dat sy haer onschult niet en maken Als die Heer sal comen ter wraken Hy sal de wederspannighe slaen. O boosen aert ghy en wilt niet hooren Ghy maect v onschult al ghelijck De wachters segghent v wel te vooren U naect de doot seer iammerlijck Den vrede Gods spreect ghy incluyten Maer tbloet coemt op v hooft Den Poortier beghint te sluyten Ende ghy sult blijuen buyten Dat ghy de waerheyt niet en ghelooft. O moordadich saet wat gaet ghy maken Gheslachte van Cain ghy brenght ter doot Des Heeren schaepkens sonder snaken Wert dobbel betaelt in uwen schoot Die doot coemt nv te peerde Wy hebben v eynde ghesien Dat sweert gaet ouer deerde Daer ghy mede ghedoot sult weerden De helle en sult ghy niet ontulien Den tijt is hier om te mayen Want de boosheyt heeft hier douerhant Daer en is schier gheen plaetse om te sayen Dat oncruyt dat vult dat lant Den somer is schier gheleden Men hoort des trompetten ghepijp Die spotters verachten den vreden Tis tijt die persse te treden Slaet aen v seysen den oogst is rijp. Den Heere sal den voghelen een maeltijt bereyden Te brassen in Edom so ick las Want tegens der Princen der Coningen beyden Coemt alle ghy voghelen versaet v ras Wilt vanden Lansheeren vleesch v voeden So sy deden so wert haer ghedaen Ende ghy knechten weest vroom van moede Wascht v voeten inden goddeloosen bloede Desen loon sullen ons roouers ontfaen. Staet op Ierusalem wilt v bereyden Ontfanct v croone aenschout v rijck Wilt v tenten wijt wt breyden Ontfanct v kinderen alle ghelijck Uwen Coninck coemt om te bereyden Dijnen loon brengt hy voor haer pleyn Hy sal hem in v verbleyden Wy sullen in zijn glorie weyden Uerblijt v Sion met Ierusalem reyn. Uerblijt v met iuechden met vruechden Speelt op de harpe een nieu liet Wilt v in onsen God veriuechden Ghy alle die dese wrake siet Die Heere coemt om betalen Om te wreken ons alder bloet Sijn gramschap beghint te dalen Wy verwachten de laetste schalen O ghy bruyt gaet uwen bruydegom te gemoet. 