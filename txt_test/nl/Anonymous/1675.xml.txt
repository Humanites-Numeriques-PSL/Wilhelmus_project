 HEt reghende seer ende ick worde nat Bi mijnen boel sliep ick te nacht Bi mijnen boel alleyne. Rijc god mocht ick die liefste zijn. Hi clopte voor haer cleyn veynsterkijn. Staet op mijn lief ende laet mi in Ic heb hier so langhe ghestanden Mi dunct dat ick verurosen ben. Dat meysken schoot aen een hemdeken. wit Si liet in den ruyter fijn In haren blancken armen Hiet si den ruyter wellecoem zijn Mer snachts ontrent der middernacht. Doen gaf die bedsponde eenen crack Ende si weende seere. Si weende also seere haer docht dat si bedroghen was En weent niet mijn soete lief | Ick sal v schrijuen eenen brief. En trouwen dy Tot eenen wijue ghi sulter certeyn die liefste zijn. Ghi ghelooft mi veel ghi hout mi cleyn Ghi en biedt mi daer toe groot noch cleyn Ende ick draghe een kint Een kindekin also cleyne ick en weet certeyn den vader niet Draecht ghi een kint so cleynen kint so siet dat ghi den vader vint Oft gheuet mi Mi oft mijnen gheselle dat kint dat moet ghehouden zijn Dat meysken swoer al bi sint Ian Bi mi en sliep noyt ander man. Niet meer dan ghi Dan ghi valsche bedrieger ghi staet so vaste in mijnen sin. Die dit liedeken eerstwerf sanck. Dat was een ruyter al vander banck. Ende hi sanghet so fijn Hi heuet wel ghesonghen by die liefste en mocht hi niet zijn 