 Hoort toe ghy menschen nu ter tijdt, Ghy die den spaengiaert goet gunstich zijt, Ghy wenscht hem alle vreden, Meynt ghy daer door te wesen beurydt, Of hy quam binnen v steden. Sijt ghy so slecht man ende vrou, Meynt ghy dat v dat profiteren sou Datmen v Catholijcken noemen: So neemt exempel aen Bossou, Die in Rotterdam is ghecomen. Hy nam de stadt in zijn ghewelt, Wien heeft hy van ghelooue vermelt, Oft na gheloof doen vraghen? Maer hy heeft de Lieden neder ghevelt, Doorschooten en doorslaghen. Spiegelt v aen Mechelen in Brabant, Sy quamen met ongewapender handt Den Spaeniaert te gemoet gegangen, Sy droeghen Processie triumphant, Wat loon hebben die ontfangen. Sy worden verslaghen, al waren sy coen Die Burghers waren in dit saysoen Vol suchten ende treuren: Alsulcke Gracie ende Pardoen Soude v Catholijcken gebeuren. Te Zutphen, hoort wel na mijn vermaen, Daer quam den spaeniaert binnen gaen, Met also corten spacy Gincmen de lieden met sweerden verslaen Was dit niet schamele gracy Sy quamen voor Naerden metter spoet, Tien Burgers vielen don Frederic te voet Die hem om gracy baden: Jck sal v doen (sprack hy verwoet) Ghenade, ende geen ghenaden. De Borghers hadden noyt sulcx gehoort Geen verstant en haddense wt dit woort, Eer de stadt was opgegeuen, Doe werden aldaer de Mannen vermoort De vrouwen liet hy meest leuen. Te Assendelft hoort men de liede clagen, Sy spraken: wy Geusden noyt onse dagen: Hoort wat de Spaengiaerts seyden, Daerom willen wy v sielen ten Hemel dragen Eer v die Geusen verleyden. Hierom ghy Burgers hier wel op past, En stelt v niet in sulcken last, En laet v niet bedrieghen Een Spaens Pardoen dat hout so vast, Als een open hant vol Vlieghen. De stadt van Alckmaer wijs bedocht, Die en heeft gheen Spaens Pardoen gecocht Daerom was sy beleghen, Oock eenen storm daer voor gewrocht, Godt danck noch onuercreghen. Ghy die onsen Prins wilt hebben verdreuen, Soudt ghy lieuer den Tienden Penninck gheuen Js dit al v verlanghen? Ducdalue v beminde Neue Die wilse gheern ontfanghen. Of wildy v selfs tot eygenschap keeren, Daer en derft ghy gheen spaens om leeren, Treckt liever in Westphalen, Daer wilmen wel eyghen slauen begeeren, Men spreecter duytsche talen. Oorlof ghy Burgers fijn en oprecht Al wat v den Spaengiaert toesecht, Oft wat sy v gheloeuen, Dat houden sy ghelijck een Hont zijn echt, Wacht v van sulcke Boeuen. 