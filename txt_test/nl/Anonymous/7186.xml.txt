 Laet ons nv alle ghemeyne Louen dat kindeken cleyne Het storf voor ons die doot Hij es die troost fonteyne In onsen lesten noot. Tot Bethleem is hij geboren Hij sal Damascum storen. Ende Babilon confuys En leyden sijn wtuercoren Tot sijnen vader thuys. Syon laet nv v claghen Hierusalem treckt aen dijn baghen Maeckt v herteken gereyt Een kindeken ionck van daghen Dat wort ons toe gheseyt. Die sterckheyt ligt ghebonden Tverloren schaep es vonden De Coninck wort een knecht Wij crijghen deuchden voor sonden Want dat crom was es nv recht. Siet Aharons roede bloien Siet Moyses boomken groyen Siet die son al inden stal Siet Gedeons wolle vloeyen Van den dau nv ouer al. Prince dits tuwer eeren Wilt toch aent kindeken leeren Goet en ootmoedich sijn Hij sal ons vreucht vermeeren Hij maeckt van water wijn Die dit liedt eerst heeft gesongen Liefde heefter hem toe bedwonghen Van Iesus, en niemant el Looft hem met allen tonghen Met herpen en met spel. 