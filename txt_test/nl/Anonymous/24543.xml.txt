 Lebuynus een edelle prynce verheuen soe is hi groet alom den kersten geloue soe dede hy wonder groet Ende hi is waerlic guet O alre liefste vader staet ons by in alre noet Wt engellant is hy gecomen al in dat duytsche lant al van den ouersten conynck waert hi al daer gesant Ende hi is waerlic guet O alre liefste vader staet ons bi in alre noet Myt hem heeft hi genaemen dat nye testament ende is daer hen getagen daer hem heeft god gesant ende hi is waerlic guet O alre liefste vader staet ons by in alre noet Als hi daer is gecoemen soe hebben sy hem versmaet mer weynich gueder lude die volgden synen raet Ende hi is waerlic guet O alre liefste vader staet ons by in alre noet Hoer concilium was aenstaende als dat gewone was die ouersten gyngen te rade op enen gesetten dach Ende hi is waerlic guet O alre liefste vader staet ons by in alre noet Lebuynus die edelle prynce quam doe by hem gestaen mit bysscoplicken gewade soe was hi omgedaen Ende hi is waerlic guet O alre liefste vader staet ons by in alre noet Een cruce had hi ontfangen in sinre rechter hant den gheloeue wolde hi hem leren ende maken den hem becant Ende hi is waerlic guet O alre liefste vader staet ons by in alre noet Als hi sy wolde bekeren ende geuen hem gueden raet doe worden die wrede sassen van herten alsoe quaet ende hy is waerlic guet O alre liefste vader staet ons by in alre noet Sy worden op hem ontsteken van herten alsoe wreet sy hadden den hiligen vader doe geerne gebracht ter doet ende hi is waerlic guet O alre liefste vader staet ons by in alre noet Mer die hilige engel des he ren heeft hem van daer ghebracht dat hoere nergent ene hem doe niet bet en sach ende hi is waerlic guet O alre liefste vader staet ons by in alre noet Daer nae heeft hi geleuet soe mennyge lieue tyt des waren die guede kersten van herten seer verblyt ende hi is waerlic guet O alre liefste vader staet ons by in alre noet Guede leer heeft hi gegeuen syn exsempel was seer groet daer nae is hi gestoruen van deser werlt doet ende hi is waerlic guet O alre liefste vader staet ons by in alre noet Toe Jherusalem is hi geuaren al in dat vaderlant daer sal hi ewelic blyuen als hem is wal becant ende hi is waerlic guet O alre liefste vader staet ons by in alre noet Een kerke is hem gestichtet toe deuenter inder stat al op die selue stede daer hi begrauen was ende hi is waerlick guet O alre liefste vader staet ons by in alre noet Syn lichaem is verheuen al op den hogen choer wie dat hem wil versueken die mach hem vynden daer ende hi is waerlic guet O alre liefste vader staet ons by in alre noet O deuenter hoge veste hebt altoes gueden moet lebuynus die hilige prynce steet v by in alre noet ende hi is waerlic guet O alre liefste vader staet ons by in alre noet 