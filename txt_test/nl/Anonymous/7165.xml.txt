 Och Godt dat ic oyt sonde dede Dat mach mij nv wel rouwen Ick heb dese werelt soo lang gedint Sij scheen mij vrint Ick en vantse noyt ghetrouwe. Nv wil ic gaen de werelt laten Van sonden wil ic mij wachten Wat ick bestae sij volcht mij na Waer dat ic gae Bij daghen en oock bij nachten. Dan comt die vyant en mijn vlees Sij quellen mij soo seere Hij brengt mij soo menighen swaren leys In mijn ghepeys Och helpt mij rijck Godt heere. Helpt mij dat ick verwinnen mach Och Iesus soete heere Al sijn mijn sinnekens nv verbaest Helpt mij o laes Ic hoop sij sullen noch keeren. Een cruys van xv. voeten lanck Heeft hij voor ons gedragen Ick en vanter geen trouwe in geenen man Meer dan in hem Dat en derf mij niemant vragen. Caluarien is een paleys soo schoon Daer wil ick mij gaen vermeyden En rusten mij al onder des cruycen boom En hij is soo schoon Mijn lief wil ic daer verbeyden. Die teeken die sijn wtgespreyt En die rooskens die staen open Myn liefken reyct wt sijn armkens bloot Aenden cruyce root In hem staet alle mijn hopen. Op hem te dincken, op hem te peysen En es niet al verloren Mijn liefken draget een cranselijn Dat doet hem pijn Ten syn niet dan scherpe doren. 