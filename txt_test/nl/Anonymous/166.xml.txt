 Met recht mach ick wel claghen Ick cant niet langher verdraghen, Het leyt dat my is gheschiet Sy plach my eens te vraghen Schoon Lief willen wy gaen iaghen Int bosch der minnen vliet. Sy heeft mijn hart doorschooten Met liefden ouergoten Al deur haer aenschijn claer, Had ick van haer ghenoten Ten hadde my niet verdroten Maer neen ick niet voorwaer. Ick heb die winter stranghe Gheleghen in haer bedwanghe Duer Cupido stralen soet, Sy seyde zy soudt eerlanghen My verheughen met haren sanghe Maer nu ontvalt haer den moet. Ick sal mijn boochgen spannen Ick hoopse noch te vermannen Waer deur dat zy my haet Ick weetse niet te vanghen Dan wt Venus perck te bannen Tot inden vierden graet. Sy is mijn wtvercoren Waer deur ick lyde thooren Dat zy een ander mint Hoe souw ick vreucht oorboren Ick gheef die moet verloren Al om dat proper Kint. Princesse mach ick wel schrijuen Den Bloem bouen alle Wijuen Staet zy tot harte gheprent Al had ick hondert lijuen Daer en soude maer een van blijuen Op haer ben ick ghewent. 