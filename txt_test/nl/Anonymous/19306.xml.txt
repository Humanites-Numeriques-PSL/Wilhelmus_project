 ICk hoorde een maechdeken singhen Met een soo soeten gheluyt My docht aen haere dinghen Dat het was der Cantiken bruyt Ick stont een langhe poose En hoorde na haren sanck Met een soo lieffelijcken voyse Sanck si haren bruydegom danck. Lof hoocheyt prijs ende eere Moet v van mijn gheschien Mijn bruydegom mijn Godt mijn Heere Dat ghy my quaemt besien Met een ootmoedich lyden Uerwont ghy Babilon Willen wy met v verbliden Wy moeten oock alsoo doen. Die verholentheyt is Babels name Die ooren heeft om te hooren die hoort Sy is die weerelt wel bequame En op ons soo seer verstoort Mijn bruydegom sal noch comen En werpense inden gront Hy sal Babilon verdoemen Metten sweerde van sinen mont. Sout ghy niet willen swijghen Bruyt dochter van Syon Ick sal v wel doen nijghen Al waert ghy noch soo coen Ick ben van Saturnus gheslachte Den onnooselen doen ick ongherief Ick verandere den dach in nachte Met Antecrist mijn lief. Ick ben verheuen totten hemel Bouen alle Coninghen rijck Ick sitte op eenen kemel Die den draecke is ghelijck Ghelijck eenen vorsch opt water Soo is mijn beest ouer tvolck regent Urou bruyt hout uwen snater Oft ghy wort van Antecrist gheschent. Ghy en derft v niet beroemen Uan ws bruydegoms groote macht Waer siet ghyse na hem droomen Hy is seer cleyne gheacht En ick hebse den wijn gheschoncken Uan mijn feninighe melck Sy hebben al ghedroncken Met my wter sonden kelck. Wy sullen v wel verdrijuen Wilt ghy onsen wille niet doen Ick sal v wel doen ontlijuen Ghy dochter van Syon Ick sal v wel doen schenden Uan Antecrist v party Die sal het volck verblenden Met lueghenen en afgodery. Wie soude my doen laten Te singhen minen bruydegom prijs Die bouen alle staten Is rijck machtich ende wijs Hy is die leuende Godt alleene Sijn beloften sullen wesen waer Al ben ik nv in weene Ick verwachte een soo blyden nieu maer. Ontrent die middernachte Hoorde ick soo soeten gheluyt Staet op weest in de wachte Ontfanct die bruydegom en de bruyt Want Babel moet nv vallen En Antecrist haren boel En die valsche Propheten alle In eenen vierighen poel. 