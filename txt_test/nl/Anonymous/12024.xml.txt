 O Eeuwich Godt almachtich, Tot u soo roepen wy, Wilt ons eens zijn ghedachtich, Maeckt Israel eens bly: Wilt haest Messias senden, Die ons verlossen sal Van alle ons allenden Gheschiet door Adams val. Och mocht ick eens aenschouwen Die schoone ionghe maecht, Die edel vrou der vrouwen, Die Godt soo heeft behaecht, Dat sy eens sal ontfanghen Den Salich maker soet, Naer hem staet mijn verlanghen, Hy is dat eeuwich goet. Ick wensch met herten seere Dat ick haer dienen mocht, Die tot soo groote eere Van Godt sal zijn besocht: Want sy is uytghelesen Van inder eeuwicheyt, Om eens moeder te wesen Van sijnder Maiesteyt. Ick groet v Maghet schoone, Ghebenedijt zijt ghy, Den Vader uyt den throone Die is v altijdt by: Hy heeft v uytuerkoren, Want ghy vol graci’ zijt, Van v sal zijn gheboren Christus ghebenedijt. Wat zijn dit voor nieu-maren, Seght my t’verstant hier van, Hoe ist dat ick sou baeren, Daer ick noyt kende man: Ick heb Godt opghedraeghen Van ioncx mijn suyverheyt. Om hem soo te behaeghen Tot mijner salicheydt. Schoon maecht wilt v verblijen, En sijt toch niet bevreest, Den Heer sal v bevrijen, V seynden sijnen gheest: Sijn kracht sal v omschijnen, Van hem sult zijn vervult, En haeren sonder pijnen, Moeder Godts wesen sult. Mijn hert is seer ontsteken, Als ick v heb ghehoort, Met blijschap wil ick spreken, My gheschie naer v woort: Mijn siel maeckt groot den Heere, Ick wil hem roepen aen, Want hy sijn dienst-maecht teere Veel graci’ heeft ghedaen. Ter eeren laet ons singhen Van die schoon Maghet reyn, Op dat sy ons wilt bringhen In dat schoon hemels pleyn: Daer vreucht is bouen maten Voor die tot Godt hem keert, Gheen herte en kanse vaten, Soo die Schriftuere leert. 