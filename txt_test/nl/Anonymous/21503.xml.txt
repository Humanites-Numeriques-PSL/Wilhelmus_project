 MIin siele looft den Heer goet En alle vruecht wilt nv voort bringhen Mijn herte voecht v met sinnen vroet Om Gods lof altijt te singhen En vergheet niet die goede dinghen Die v door den Heer zijn gheschiet Want hy heeft door zijn ghehinghen U boosheyt wt ghewreuen siet. U crancheyt gheneest hy altijt Met bermherticheyt wilt hy v croonen Uanden doot v leuen beurijt U herte veruult hy niet om verschoonen Bermhercicheyt so sal hy thoonen Die hier zijn sonden rouwen quaet Die onrecht lijden sal hy loonen Berrmhertich is hy vroech en laet. Ghenadich en lanckmoedich bekent Hy en straft ons niet als dwase sondaren Saechtmoedich is God omnipotent Sijnen thoren wil hy sparen Met ons niet en handelt vaet dit verclaren Naer onse sonde en boosheyt fel Daer in wy allendighe eertsche scharen Ghewandelt hebben door tvleesch rebel So hooch den hemel perfect is fijn En vast blijft bouen der eerden verheuen Also strect die goetheyt Gods diuijn Tot die zijn vreese hier aencleuen So verre den morgen vanden auont is bleuen Werpt God van ons onse sonden blint Als een goet Uader zijn kint coemt beneuen Ontfermt hem God en ons bemint. Want hy weet hoe wy zijn ghemaect Wt stof, en is ghedachtich Dat de mensch als hy is ghestaect Eenen cleynen tijt wat machtich Hy bloeyt hier als een bloeme warachtich Opt velt in corter stonden eenpaer Maer als den wint daer ouer waeyt crachtich Niet meer wort geuonden haer schoonheyt daer. Maer des Heeren bermherticheyt minioot Sal dueren inder eewicheyden Ouer kints kint zijn gherechticheyt groot Die God beminnen sonder afscheyden Ghy Enghelen wilt Gods lof verbreyden En Gods dienaers al ghemeyn Sijnen name wilt eere bereyden Doet oock so mijn siele wt liefden reyn. 