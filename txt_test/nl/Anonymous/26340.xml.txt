 GHy Christen hoort dit cleyn vermaen En wilt dit Liet in danck ontfaen De Schrift doet het ons openbaren Dus wilt dit wel te recht verstaen Den arbeyt is anders verloren. Wy souden gheerne wesen ghenaemt Godts kinderen, soot wel betaemt So moeten wy, hoort na desen Omgordet zijn met der liefden bant En onsen Godt van herten vreesen. Sijn woort doet ons vermaen fijn Ootmoedich van herten te zijn Dat quaet met goet te betalen Ons woorden met Sout ghemengt te zijn Ende weghense in schalen. En wachtet v voor sonde en schant Waer dat ghy zijt aen allen cant En wilt de Schriftuere doorgronden Op dat v licht niet duyster en brant En weest niet lichtueerdich van monde. Aenhoort doch wat ons Paulus seyt Hoe claerlijck dat hijt ons wtleyt Quaet gheclap verderft goede zeden Dus wandelt als uwen roep betaemt En hebt wel acht op uwe reden. Dit is aldus een simpel bediet Met corte woorden verhaelt in dit Liet Oft daer yemant met waer behanghen Want het en betaemt den heylighen niet Die hebben wel acht op hare ganghen. 