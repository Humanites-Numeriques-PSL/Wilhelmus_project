 O Jhesus bant O vuerich brant hoe heeft v mynne in my bewant myn hertken onbedwongen dat doet v troestelic onderstant wat lof wort v int hemelsche lant gesongen al mitter engelscher tongen O maget reyn o hemels screyn gy syt ons hape ons troest alleyn stady ons nv in staden gy syt den sunderen int gemeyn ende een vol vat dat der is sarteyn geladen mit godtelicker genaden O reyne maget daert licht wt daget v groet oetmoet heeft god behaget ende daer toe wtuercaren die jerste sunde heeft hi beclaget ende waert van v jae onuersaget gebaren hi ontsloet datter was verlaren O rosegart van god bewaert v gracie is geapenbaert in ons tot mengen stonden mer als die ziele ter pynen uaert biddi daer voer sy wort gespaert van sunden des wil ic vry orconden O lieue here lof danck ende eer scryue ic tot v mit groter begeerten wt mynnen ic byn gewont here herde seer mit groten sunden buten keer van bynnen sent troest of wy ontsynnen Die viant fel hi is altyt sneel wy syn verloest dat weet hi wel daer om lecht hi ons lagen hi smyt hi cloppet hi maket rebel op dat hi ons mach in die helle beknaghen ist vremde dat wy versaghen Hier om ist noet cleyn ende groet mer dat wy dencken opten doet ende leren altyt steruen ten baet weer hals noch edel bloet veer huys noch hof noch enich guet of erue wy moeten dan al steruen Waer op segt my verlaety di geen scepen brieue wer olt noch nye sy en moegen v dan niet baten daer om siet voer dat seg ic vry v lyf ende v guet mer als een pry te haten gy moetet al hier laten Dit ist slot van al dat god beual dient my oetmoedich sonder gal staet vast in uwen stryden holt niet ant gras ende laet den val mer doedy dat soe sy dy mael int liden stat vast in uwen stryden Hebt lief verstaen die v versmaen recht als francyscus heeft gedaen hi is daer by verheuen Soe moegdi mit hem sonder vaen dat blyde woert van god ontfaen bescreuen comt hier int ewige leuen 