 TRueren ghi zijt mijn eyghen bleuen Troosteloos ben ick vol fantasien dat hebben dese nijders tonghen ghedaen Want si solaes van lieften benijen Hoe soude ick mi dan moghen verblijen Want wat ick doe tis al verloren dese pijn is mi seer swaer om lijen die liefste en mach mi sien oft hooren Deden die nijders diet souden mercken. Ick sprackse aen waer icxse aensaghe Ende segghen haer al van venus wercken Hoe si mi quelt van daghe tot daghe. Het moet wel zijn een iammerlike plaghe Van schaemten en can ic mi niet verweeren. dat ick mijn lijden haer soude claghen dus en can ic niet comen tot mijn begeeren Ay lacen nv ist altemael ghedaen | Waer ick mi keere oft waer ick mi wende Van troosten en hoor ick gheen vermaen Si hout haer oft si mi niet en kende Woude si mi troosten die waerde geminde Ende gheuen mi een vriendelijck opslach So waer verdreuen alle mijn allende Ende al dat mijn herte deeren mach Och lacen nv ist al om niet dat ic haren wille hebbe ghedaen Van mi vliet si als si mi siet Mijn lijden en wil si niet verslaen Och woude si mi in danck ontfaen Ick soude haer noch te beminnen gheuen Mer neense si sout noode van monde slaen. Twelck doet mi suchten ende beuen Schoon lief ick en weets mi gheenen raet Hoe ick mi seluen soude moghen vermaken. Mijn sinnekens zijn seer disperaet Mi en mach gheenen troost ghenaken In hopen moetic mijn genoech te maken Ende dencken op haer wesen soet Ende studeren altijt in venus saken Ick hope het sal noch werden goet 