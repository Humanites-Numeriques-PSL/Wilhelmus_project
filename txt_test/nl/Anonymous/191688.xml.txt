 MAria schoon, Seer excellente persoon, Mijn hert u lof te singhen poogt, Der Maeghden kroon, Waerachtigh Salomons throon, Tot mijn gebedt u ooren boogt, En u groote bermhertigheyt toogt, Dat ick u dienaer, Hier mach prijsen eerbaer Vwe deuchden seer klaer, En u weghen eerbaer, Dus mijn hert tot u verhoogt, En my van alle sonden droocht. Godts Moeder reyn, Een Maget der Maeghde certeyn, Duyfken van Noe seer ghetrouw, V macht niet kleyn Toont ons toch alle ghemeyn, Troost ons altijdt in onsen rouw, Want ghy zijt die weerdighe Vrouw, Wiens zaet excellent, Heeft het helsche Serpent, Dat ons bracht in torment, Heel verplet en gheschent: Naest u Soon ick op u bouw, Staet my by als ick betrouw. Zee sterre klaer, Boven die Hemelsche schaer, Doorne die Moyses branden sagh: Ghy zijt voorwaer Den fijnen gouden Outaer, Die goeden reuck te geven placht: Want die weerdighe vrucht in u lach, Wiens raden seer goet, En wiens daden seer vroet Van dat helsche ghebroet, Sonder schaed ons behoet, Hy helpt ons al door zijn kracht, Ende verdrijft de sonden nacht. Des levens hout, O spiegel klaer sonder fout: Leder die Jacob heeft sien staen: Slach-oorden stout, Verwermt ons herten seer kout: Leert ons den rechten wegh in gaen, Want het is al u macht onderdaen: Godt den Vader u mindt, Godt den Soon is u Kindt, De heyl'ge Geest is u vrient, Al den Hemel u dient: Onsen Vyandt op de baen Moet voor u aenschijn vlieden gaen. Princesse groot, Helpt ons in d'uyterste noot Van al des vyants quaet bestier, Vyt sijnen poot In uwen heyligen schoot, Neemt ons in ons laetste dangier Want u lof die verbreyden wy hier: En bidden met sanck, Wilt toch nemen in danck, Onse gunste seer kranck, Die wy sonder bewanck Nu betoone met playsier Tot u Maria goedertier. 