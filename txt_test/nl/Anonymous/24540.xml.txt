 Myt vrouden wylle wy syngen ende lauen drieuoldicheit dat sy ons willen brengen ter hoochster salicheit die ewelic sal dueren och ewelic sonder verganc och mocht ons dat geboeren och ewelic is soe lanck Och leuede wy nae tgheloeue mer als wy leuen solden ende dienden altyt gade ende onser lieuer vrouwen als wy die sonden laten sy wetent ons groten danck sy dancken ons bauen maten och ewelic is soe lanck Die blyscap sonder eynde hier bauen in hemelryke die wi daer sullen vynden sy en geuet ons geen gelic dat is dat godtelike wesen het schencket ons blyden dranck als ic heb hoeren lesen och ewelic is soe lanck Maria die moeder gades sy is van ons verblyt als wi ons bekeren in deser armer tyt maria maget reyne schoen suuer wyngartsranck bidt voer ons gemeyne och ewelic is soe lanck Die hiligen alle gader sy dryuensoe groten feest sy lauen god den vader den soen den hiligen geest als wi die sonden laten sy wetens ons groten danck sy dancken ons bauen maten och ewelic is soe lanck Die enghelen mennychuoldich sy maken ons blyde seer des laet ons syn verduldich dat gelt ons euen duer doe moegen wy vercrygen der sueter enghelen sanc nv ende tot allen tyden och ewelic is soe lanck Nv laet ons dienen gade dat rade ic jonck ende olt ende holden syne gebade ende dancken hem mennichuolt dat hi ons wil beschermen al voerder hellen stanc endevoer dat ewelicke carmen och ewelic is soe lanck 