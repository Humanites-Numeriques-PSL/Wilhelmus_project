 DEn gheest ontspringt, die light en truert In Babels dienst gheuanghen Rijst op met Christo, int woort labuert Den Oogst is hier, wilt vruecht ontfanghen Het licht schijnt inder duysterheyt wreet Den dach is nv int clare Werpt wech als Achab dijn sondich cleet Met desen nyeuwen iare. Elck die in Babel noch dienstich staet Wilt voort aen nieu ackers ploeghen Uerlaet dijn saeyen, in doornen quaet Saeyt inden gheest, naer Scrifts gheuoegen Besnijt dijn herte, quaen lust wilt doon Coemt vry int openbare Stoot wt de dienstmaecht, en haren soon Met desen nieuwen iare. Trect wt den ouden Adam boos Nieu inden gheest weest nv herboren Wandelt als kinders, int licht altoos Uliet allen twist, grief, leet, en thoren In vasten ghelooue Christum belijt Als Godes eruen sonder vare Uruchtbarich in goede wercken zijt Met desen nieuwen iare. Gheeft eenen rueck als Libanus soet Als rooskens reyn, wilt lustich bloeyen Weest eenen lofsanck, den hoochsten vroet Laet dijns herten fonteynkens vloeyen Gheeft dijnen Coninck lof, prijs, en eer Kinders belijt zijn lof te gare Uerbreyt zijnen name meer en meer Met desen nieuwen iare. Dient Christum alleene, verlaet den Bel Wilt niet meer simuleren Laet dijn lichten, naer zijn beuel In desen wijngaert, wilt laboreren Wast inder ghenade Christi perfect Aenuangt dees blijde mare Cloecksinnich te samen naer Syon trect Met desen nieuwen iare. Hantiert ghenoechte, solaes en vruecht Ury inden gheest wilt v verhueghen Dient Christum in dees bequame iuecht In al v doen, vliet Babels sueghen Weest heylich in wandel, bequaem en reyn Datmen in dy werde gheware Het licht des leuens voor elck certeyn Met desen nyeuwen iare. Princelicke broeders in Christo fijn Wilt swerelts dienst versaken Doet aen als alle vercoren zijn Het harnas Gods, wilt neerstich waken Heylicht den Heere (soot wel behoort) In uwer siele, als zijn dienare Stelt sin en wille, in zijn eewich woort Met desen nieuwen iare. 