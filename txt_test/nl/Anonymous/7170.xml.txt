 Och heere van hemelrijcke Recht eest dat wij haer louen Sij en heeft geen gelijcke Al in den troon hier bouen Tot haerder weirdicheyt Soo eest dat ick beginne Mijnen troost dat aen haer leyt Loff Godts Apostolinne. Haren naem es sonder waen Maria Magdaleene Penitentie heeft sij ghedaen En wert van sonden reene Nae Magdalena dat casteel Hiet sij Godts liefste minne Sij vercoos dat beste deel Loff Godts Apostolinne Daer Iesus sadt en adt Quam sij met saluen binnen Met traenen maectense nat Sijn voeten wt grooter minnen Die salue goot sij op sijn hoot Also ick wel bekinne Sij bleef bij hem al totter doot Loff Godts Apostolinne. Sij verlosten vander doot Als wij beschreuen vinden Des Princen vrouwe groot Die sterf in zee van kinde Te Roomen als ick vernam Track hij bedroeft van sinne Verblijt hij weder quam Loff Godts Apostolinne. Ghelijck die roose root Is sy vol minnen schoone Sij helpt in alder noot Sij blinct nv inden throone Sij verlicht den hemel claer Ghelijck een Seraphinne Mijn siel geue ic haer Loff Gods Apostolinne. Uander vrouwen men niet en leest Die Godt soo had vercoren Ten had Maria gheweest Daer hij af wert gheboren, Groote eere hij haer bewees Sij was sijn lieue vrindinne Want hijse selue prees Loff Godts Apostolinne. Inde woestynen daer sij was Wert sij alle daghe verheuen Vanden Inghelen als ick las Die altijt bij haer leuen Dies ick Godt louen moet Hoe wel ickx niet weerdich en binne O weerdighe vrouwe soet Loff Godts Apostolinne. O weerdighe vrouwe soet Van Godt soo hooghe ghepresen Mijn siel na v begheert Dat sij bij v mach wesen Bidt voor ons suyuer ieucht Dat wij Godts rijcke ghewinnen Want ghij aen hem veel vermeucht Loff Godts Apostolinne. 