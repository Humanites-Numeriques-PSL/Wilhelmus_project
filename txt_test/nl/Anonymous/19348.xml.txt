 O God hoe ydel zijn alle menschen Maer voor hem die den Heere betrout Gheen meerder salicheyt en canmen wenschen Dan dlicht zijns aenschijns dwelc niet en flout Als ghy menschen misdaden aenschout Met straffinghe wilt ghy hem castijen Wel hem die inden Heer can verblijen. Ghi hebt den sluetel des leuen en des doots Ghy muecht ons alleene maken salich Ghy zijt ons sterckte inden tijt des noots Die op v betrouwen en zijt ghy niet falich Maer v goetheyt wilick zijn verhalich U gramschap duert eenen cleynen tijt U goetheyt is eewich sonder respijt. Al doode my Godt seyt Iob al voren Noch soo sal ick altijts hopen in hem Hy proeft het ghelooue zijnder wtuercoren Duer lijdtsaemheyt maect hy de sine tem Salich zijnse die stantuastighe ick seker ben Ende die stantuastich blyuen tot inder ent Wiens betrouwen op God den Heere is gewent. Ghy lijtsamighe weest sonder smerten Betrout op God sonder afgaen Want hy is byden bedructen van herten Soo de Psalmiste doet vermaen Al laet een moeder haer kint seer saen Godt en sal v niet laten int ghepijn Inden dach des drucx sult ghy gheholpen zijn. Wat ghy begeert van Godt almachtich Ghelooft ende het wordt v ghegheuen Hy sal veranderen v tranen clachtich In blijschap dus zijt vry van sneuen Laet v herte tot God zijn verheuen Looft ende danckt den Heere in uwen gheest En voor de menschen v niet en vreest. Princelijck Godt ick erm gheuanghen Typer in banden hert ende stijf Met Manasses roep ick boet mijn verclaghen Uergeeft v Godt mijn sondich bedrijf In sonden van moeder ontfinck ick dlijf Ghenade roep ick metten Publicaen Och Godt wilt my in staden staen. 