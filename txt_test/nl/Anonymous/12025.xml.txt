 DIt is een uytvercoren vat Des Heylichs Gheest vol eeren: Sy is die glorieuse stadt Van Godt den Heer’ der Heeren. Dit is een vrouw’ der deuchden ient, Van sterckten uytghemeten: Sy heeft het hooft van ‘thelsch serpent Verplet end’ oock versleten. Tot haer o sondaers kleen en groot Laet ons al t’samen vluchten: En slaende voor ons borsten snoot Laet ons bidden met suchten. Ghy hebt o onbevleckte maecht Maria soet van sinne, Den alderhoochsten wel behaecht, Ons Vrouw’, ons Koninghinne. Wilt ons door v ghebeden soet Beschermen en bevrijden Van alle quaet, verwerft ons t’goet, Troost ons in druck, en lijden. Maeckt dat wy oock deelachtich zijn Der glorien daer bouen, Daer alle d’uytuercoren fijn Godt dancken ende louen. O Godt almachtich Prince groot Verhoort tot alle stonden, Als Maria in onsen noot V Bidt voor onse sonden. 