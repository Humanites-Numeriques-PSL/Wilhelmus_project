 UVellustighe Jonghelingen, Dit edele Maechdekijn, Dat wil ick een croesgen bringhen Met vriendelijck aenschijn, Een vreuchdelijck Liedeken singhen Ter eeren de liefste mijn. Mijn hert houdt sy van rouwen Dit edele Maechdekijn, Dus moet ick haer altijdt houwen Voor mijne Medecijn, Beminnen oock alle Jonckvrouwen Ter eeren die liefste mijn. Dit kroesgen wil ick toedrincken Dit edele Maechdekijn Want haer bruyn oochgens blincken Soo claer als Christalijn, Wilt elck een croesgen schincken Ter eeren die liefste mijn. Sy heeft my heel ghenesen Dit edele Maechdekijn, Dus soo ghy hier zit ghelesen Een yeghelijck by die zijn, Wilt allegaer vrolijck wesen Ter eeren die liefste mijn. Princesse seer fray van gronde Dit edele Maechdekijn, Ontfangt dit Bekertgen ronde Met claren coele Wijn, Een kusgen aen uwen monde Ter eeren die liefste mijn. 