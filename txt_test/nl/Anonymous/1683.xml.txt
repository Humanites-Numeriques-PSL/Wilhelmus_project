 IC stont op hoogen bergen Ic sach ter zee waert in Ic sach een scheepken drijuen Daer waren drie ruyters in den eeuen stont in minen sin. Den alder ioncsten ruyter die in dat scheepken was. die scanc mi eens te drincken. Den wijn wt een glas God loons hem die dat was Ick brenghet v cleyn haueloos meysken. Ghi zijt van hauen bloot Om dat ghy een cleyn haueloos meysken zijt. daer om ick v laten moet Ghi en hebter ia gheen goet Ben ick een cleyn haueloose meysken Ick en bens alleyne niet In een cloosterken wil ic rijden God loons hem diet mi riet | dat ic wt alle genoechten sciet Och ioncfrou nonne als ghy te clooster gaet Ende als ghi wijnge ontfaet Hoe geerne soude ick weten Hoe v die nonne cleyder staen als ghi in een clooster wilt gaen Mer doen si in dat clooster quam haer vader die was doot Men vant in al mijns heren lant geen rijcker kint ende was groot Ende niet van hauen bloot Den ruyter had so haest vernomen. Hi sprac sadelt mi mijn paert. dat si int clooster is gecomen Dat mijnder herten so sere deert Het is mi wel rijdens waert Mer doen hi voor clooster quam Hi clopte aen den rinc. | Waer is dat ioncste nonneken Dat hier lest wijnge ontfinc Het is so schoonen kint Dat alder ioncste nonneken En mach niet comen wt. Si sidt al hier besloten Ende si is Iesus bruyt. Si looft hem ouerluyt Dat alder ioncste nonneken Ghinc voor den ruyter staen Haer hayrken was afgescoren Die minne was al ghedaen Nonne cleederen had si aen Ghi moecht wel thuyswaret rijden. Stout ruyter ghi moecht wel gaen. Ghi moecht een ander verkiesen Mijn minnen is al ghedaen. Ick hebbe een ander leuen aenghegaen. Doen ic een cleyn haueloos meysken was. doen stiet hi mi metten voet Om dat ic ionc ende arm was Ic en hadde doen gheen spoet. Stelt nv te vreden uwen moet. 