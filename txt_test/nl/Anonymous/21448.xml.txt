 HOe suyuer is der liefden gheslachte Die liefde Gods is excellent Die wijsheyt woont in haer ghedachte Metten gheloouighen is sy bekent Hebt lief den Heere wt al v crachten Soeckt uwen broeder v seluen niet Uan eyghen liefde leert v wel wachten Want door die selue quam alt verdriet. Ansiet die liefde daer Christus mede Uan bouen hier is neder ghedaelt Eyghen minne en greep daer gheen stede Maer broederlicke liefde heeft hem bestraelt. Dit was een liefde van reynder nacie Door haer so zijn wy al verhuecht Hoe suyuer is haer generacie Den gheest des leuens is haer vruecht. Deser liefden zijt altijt ghedachtich Siet nv dat al door liefde geschiet Want al haddy schijnsel van duechden crachtich Hebdy gheen liefde so ist al niet. Niet om gronderen en zijn Gods wercken Die hy door liefde heeft ghedaen O Heere wilt ons ghelooue stercken So moeghen wy die rechte liefde verstaen. Maer die dit liedeken eerstmael dichte Door liefde was sy daer toe ghesint Die Heere wil haer den gheest verlichten Een vrolick liedeken druck verwint. 