 Als ick peynse om de doodt, Die Iesus sterf aent Cruycen hout En om zijn bloedighe wonden root, Ontfanghen om onse schout, Sijn lijden swaer gaet om so naer, Sijn druck, lijden ende pijn, Nochtans ist ons een medecijn Hoe soude ick blijde ghesijn. Wy willen gaen hoopen en duchten Ende seynden een vriendelijck suchten, Den Heere, die alle dinghen wel weet, Bidden door sijn druck ende leet, Dat hy voor ons heeft gheleden, Als een Ridder, een Baroen stout, Als hy vol dede aent cruycen hout Voor alle der menschen schout. Een ziele is my bevolen, Dat ick die bewaren souwe Dat zy my niet en worde ghestolen Daer voor lijde ick grooten rouwe En wilt doch niet betrouwen Want die vyant denckt nacht ende dagh Hoe hy die ziele verwinnen mach Ende brenghen in eeuwigh gheclagh. O Iesu ghy zijt so schoone Ghebooren van eener maeght Hy mach wel spannen die Croonem Die u in zijn herte draeght Vwen soeten naem, is ons bequaem, Dat bloet dat uyt uwer zijden ran, Ghy zijt die liefste boven al, Die oyt was, oft wesen sal. Quade tongen zijn schoon voor oogen Maer achter rugghe clappen sy quaet Bloeyende rijsen doen sy verdroghen, Quade tonghen zijn also quaet Een duyfken puere, volght zijn natuere Ick en keere daerom niet mijn hant Hoe diere cocht hy dien lieven pant, Om te brenghen in â€™s Hemelsch Lant. Die dit Liedt te dichten begonde Godt gheve hem goeden spoet Dat hy alle zijn zonden mach afwasschen in Iesus bloet, Want hy is seer cranck van minnen Ende traegh tot aller deught, O heylighe Gheest van binnen Weest doch mijns herten vreugt. 