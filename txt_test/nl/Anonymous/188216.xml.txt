 Waak op, mijn ziel, wat slaapt gij, hoe! De Bruîgom is op handen, Strek olie, reed uw lampen toe, Zoo blijft gij niet in schanden. Wanneer Hij in zijn glorie komt En naar uw licht zal vragen - Vindt u de duistre nacht verstomd, Al heeft het uur geslagen. Let op den tijd, die henensnelt, En die u spoort tot boeten, Uw jaren zijn haast afgeteld, De schreden uwer voeten. Zie, 't kan niet ver van d'avond zijn - Nog leeft gij zonder zorgen: Licht naakt een eindelooze pijn U met den nieuwen morgen. Waar hebt ge, gast, uw bruiloftskleed, Waar, knecht, zijn uw talenten, Waar houdt ge uw' God de vrucht gereed Der uitgebloeide lenten? Wuft goud gij boven Christus stelt, Uw aanzien vóor zijn eere; Gij jaagt en zwoegt om goed en geld: En roept nog Heere, Heere! Bestrijdt ge als Petrus ook de schaar Wen gij het kruis ziet naken - Gij durft in minder lijfsgevaar Wel drie werf God verzaken. Uw heil hangt niet aan Wetenschap Aan Macht en Praalvertooning; Langs Ootmoeds engen Hemeltrap Bereikt gij uwen Koning. Calvarie voert ten Hemel heen: Streeft derwaart met uw werken: Door vasten, tranen en gebeên Zult gij uw krachten sterken; Uw licht zal stralen rond en om Naar 's Heeren Gods verlangen En, lieve ziel, uw Bruidegom Zal u in gunst ontvangen. 