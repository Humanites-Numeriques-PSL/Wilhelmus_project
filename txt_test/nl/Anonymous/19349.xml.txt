 ONtwaect ghy menschen ouer al Siet wat v Christus gheuen sal Rijst wt den slaep der sonden Op dat wy moghen groot en smal Urome campers zijn beuonden. Wilt v bekeeren wt liefden soet En bidt altijt met groot ootmoet En wilt lanckmoedich wesen Hoort na Christus woorden goet Soo wert v siele ghenesen. Ghy zijt ons trooster ons toeuerlaet Dus willen wy doen na uwen raet En ons van v niet keeren Op dat wy niet en comen te laet Met die dwase in veel oneeren. Hy roept ons alle groot ende cleijn Compt totten leuende water reijn Om niet sal ickt v gheuen Ghy zijt versoent door my alleijn Waer voor soo wilt ghy beuen. Uan hem compt alle salicheyt Hy is den wech en die waerheyt Die daer leyt totten leuen Compt al tot my soo Christus seyt Ick en sal v niet begheuen. Wilt v fonderen op Christus woort En wandelt in zijnder liefden voort En wilt daer niet afscheyden Laet ons houden eendrachtich accoort En laet v niet verleyden. Hy heeft ons gheroepen tot een lichaen Als kinderen tot sinen dienst bequaem Soo Paulus schrijft warachtich Totten Ephesien vintment staen Sijt dit altijt ghedachtich. Een ghelooue een doopsel eenen Heer Wacht v van verkeerde leer Die daer niet en comen Met Christus woorden ouer een Want Godt salse verdoemen. Wy moetense schouwen ghelijck fenijn Willen wy van Christus schapen zijn Die hooren zijn stemme crachtich Dus volcht hem na verstaet wel mijn In zijn weghen stantuastich. Sijn iock is soet sinen last is licht Siet dat ghy uwen naesten sticht En wilt van Gods woort vermonden Op dat ghy niet en wort verplicht Onder het iock der sonden Christus heeft ons soo seer bemint Meer dan een Moeder haer eyghen kint Alsoomen mach aenschouwen Hy en laet oock niet dit wel versint Al die op hem betrouwen. Looft den Princelijcken heeere ient Die ons die waerheyt maeckt bekent Door sinen gheest van bouen Die ons Christus nv heeft ghesent En wilt hem altijts louen. 