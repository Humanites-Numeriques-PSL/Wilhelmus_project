 Comt al van zuyden en van oosten Die met zonden zijt belaen Ick sal u selfs vertroosten met mijn vleesch sal ick u versaen Ick ben die fonteyne verheven Die dorst heeft, die come naer, Die daer uyt drinct, sal eeuwigh leven, Spreeckt Christus int openbaer. Ick ben Hier niet ghecomen, O menschen, zijt dies wel vroet, Dat ick u soude verdoemen, Maer verlossen niet mijn bloet Ick begheer in u herte te weunen Ende wel ter saligheyt brengen in, So moet ghy op my steunen, Oft ghy en comt niet daer ick ben. Ick ben die wijn-stock uytgheschoten, Dat Christus, verstaet mijn woort Blijft vast by my ghesloten, Ghy sult brenghen goede vruchten voort Maer laet ghy u verleden, Dat ghy des weerelts troost aensiet So sult ghy van den wijn-stoc worden gesneden, Al u vruchten en dooghen niet. hebt lief en uytvercooren Die u ter weerelt doen quaet, Die u boosheyt legghen te vooren, Bidt daer voor, ’t is Christus raet Want Godt heeft selver ghesproken Aent Cruyce, met luyder stem, Och Vader, en latet niet sijn ghewroken, Ick bidde, vergheeft hen. Wilt niet vreesen al te samen, Mijn woorden voor die weerelt belijt Oft ick sal u beschamen Voor mijnen Vader ghebenedijt: Aldus en willet niet vreesen, Maer strijt nu met herten vro, Laet den knecht gelijc den meester wesen, Het belieft den Vader also. Ick ben een goet Herder uyt der maten Ick gaen mijn Schapen veur, Ick begheer mijn leven daer voor te laten Ick ben de rechte deur, En laet u niet verleyden, Dat buyten der deuren passeert Het sijn dieven ende moordenaers beyden Spreeckt Christus, so hy ons leert. Niemant en comt tot den Vader Dan door den Soon Gods verheven Hy bidt voor ons alle gader Om ons te brenghen tot het eeuwigh leven wilt dan op hem betrouwen, Hy is der verworpen steen, Doet ghy’s niet, ‘tsal u berouwen Als ghy van hier sult scheen. Prince Godt, siet ons ellende, Hier in dat aertsche dal, Wilt uwen Gheest neder senden, Die ons vertroosten sal Dat wy eere moghen bewijsen Godt ende ons mede broer, So moghen wy mede verrijsen Met Godt ende ons lieve moer. 