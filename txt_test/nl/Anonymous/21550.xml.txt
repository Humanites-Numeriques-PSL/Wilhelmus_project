 VLeesch en bloet komen my nv bestrijden En maken in my swaer tempeest Door v gracie Heere wilt my verblijden Stort in my uwen goddelicken gheest So sal ick worden onbeureest Ende niet achten wat my de weerelt doet O God beschermt bewaert my in allen tijden Want v bermherticheyt is eewich goet. Uwe woorden Heere blijuen eewich krachtich Het moet so geschien want ghy hebbet voorseyt Wie volghen sal uwe weghen warachtich Persecucie moet haer lieden zijn bereyt Ghy gheesselt hem eerst die v best greyt Maer de weerelt dat niet en beuroet O God wilt mijns altijt wesen ghedachtich Want v bermherticheyt is eewich goet. So wie zijn cruyce niet en neemt volueerdich Op synen hals en my wilt volghen naer Die en sal ick my niet houden weerdich Sprack Christus die waerheyt int openbaer Den knecht moet den meester vrij sonder vaer Uolghen sou hy ontfanghen gracie soet O God mijn tribulacie wilt maken herdich Want v bermherticheyt is eewich goet. Als al de weerelt wesen sal in vruechden Dan sullen Gods kinderen droeuich zijn Het sal die sommighe duncken een werck van duechden Dat zijse sullen brenghen in ghepijn Maer God kan verkeeren in korten termijn Blijschap in rouwe, en druc in vruechden vloet O God wilt helpen ter werelt de misweechden Want v bermherticheyt is eewich goet. Oorlof valsche werelt van v so wil ic scheyden En trecken na mijns vaders lant Wilt ghy Heere ghy muecht my bereyden mijn hope mijn troost mijn toeuerlaet playsant Ghy hebt verwonnen de weerelt triumphant Doot duyuel helle met alle haer ghebroet O God wilt gracie op mijn veruolgers spreyden Want v bermhertichet is eewich goet 