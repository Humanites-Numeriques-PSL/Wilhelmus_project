 Als wy aen die Riuieren Oostwaerts saten, Zijnde gedachtich, hoe gants is verlaten Vwes, O sions huys int Nederlandt: Daer hebben wy moeten met groote schant Onse Lofsang end ons Psalmen hangen Aen den Pijnappelboom met grooten prangen. Daer hebben sy die ons souden vereeren Ons Broeders zijn in leuen ende leeren, Spotlick met ons gehandelt, somen siet, Haer steden mochten wy bewoonen niet, Haer straten sonder gekijf niet betreden, Om dat wy niet en volchden hare zeden. Als sacramentschenders sy ons verdreuen, Als Beeldestormers, ende daerbeneuen Als die Godt beroofden zijn eere groot: Om dat wy hem in hout ofte in broot Niet conden vinden, maer lieuer geloouen, Dat Christus sit ter Rechterhant hier bouen. Wilt O Heer dees menschen seer opgeblasen Te verstaen gheuen, hoe seer dat sy rasen Jn hooueerdy, ende in ouerdaet: Haer swelgen, suypen, brassen bouen maet Financy, woecker, daerme sy vercloecken Haer naesten, diens verdruckinge sy soecken. Maer wy willen altijt O Heer gepresen V ende v suyuer woort gedachtich wesen Hier toe wilt ons helpen door v gena, Dat wy daer van niet wijcken vroech noch spa: Jn liefde tuwaert laet ons altijt bloyen En tot liefd onses naesten ons bespoeyen. Ons herte smelt als wy zijn Heer ghedachtich, Hoe wy vercondichden uwe woort crachtich, Jnt Nederlandt, ter Werelt openbaer: Hoe dat wy met veel volcx ghinghen aldaer Offren die Caluer onser lippen reyne, Jn Christo onsen Verlosser alleyne. Wilt O Heer Godt, die Spaeniaerden ghedincken, Die onse Lichamen ginghen verdrincken Als sy die Religy verdreuen fel: Ghedenckt des Bloetraets, die daer riep seer snel: Hanght, Worcht, en doot, Roeyet wt totten gronde, Dat sy niet weder commen tallen stonde. Ghedenckt o Heer der staten deser Landen Die dees vreemde Nacy gauen in handen Tgewelt des Lants, om ons te dooden al: Ghedenct der Papisten, die groot en smal Haer als Spaensche Esels lieten ghebruycken Meynende daer door Gods Woort te doen duycken. Princelijcke Godt, laet v eens ontfarmen End wilt ouer ons Vaderlant erbarmen, Dat uwe waerheyt daer niet blijft versmoort Verdrijft die Afgoden dienaers discoort Dees vreemde Nacy, die v doch niet kennen, Op dat de vromen (Heer) van v niet wennen. 