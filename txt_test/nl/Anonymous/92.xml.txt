 Bedroefde herteken wat moet ghi lijden, Die verloren heeft zijn zoete lief. Ongetroost tot allen tijden Die hy hooch in zijn hert verhief Ende heeft haer altijt eere bewesen Bouen Vrouwen in die Werlt wijt, Maer door een ander wort hy mispresen Gheeft selfs ghetuyge wie dat ghy zijt. Moet zy niet wesen straf van natueren Datse haer Lief laet zo desolaet Ick segghe ten zijn geen Venus cueren, Datse haer oochskens op een ander slaet. De vyant is tegen vrienden en magen, En verlaten heeft die haer bemint Om een diet harte al doet knagen, Hy is veracht, die eens was haer vrient. Nu draeyt o vrouwe, als Hero schone In liefden Lief, ghy v haestich spoet So crijchdy prijs en spant die crone Want v Liefkens zo zeer vermoeyt. Ben ick niet rijck van groter machte Oft mijn wesen van gedaente slecht Aenmerct mijn liefde van grote crachte, Oft soect ghy t'goet dunckt my onrecht. So sette ick Venus al op een zyde, Met Cupido wil ick spanceren ghaen Mijn Liefken soeckt een ander partye, Om t'groot goet is haer gedaen. O hart neemt moet wilt v vercloecken Al pleechdy eens int Harte te staen Wy willen elders een ander gaen soecken So schone wassender, als daer vergaen. V woorden licht soet van vrouwen Die met alle winden wayt Ick en conde dat noyt betrouwen V liefde was in mijn harte ghesaeyt. Ghedenct schoon Lief dat ic verhaelde Dat Vrouwen clap also snellick drayt Met schone woorden ghy my betaelde, Ten sal niet zijn, ick en waer ghepayt. Ick sie ick hoort al teghen mijn herte Maer ick en gheloofde niet wiet my riet Ghy bemint een ander, dus lijde ic smerte Dus comt o Doot, rasch neemt en vliet Heb ick misseyt buyten mijn weten Daer ick v Liefken me heb ghestoort, En wilt my daerom niet vergheten Het is mijn leet Lief, gheeft my confoor So mach ick nu te recht wel spreken Dat v liefde moet seer wanckelbaer zijn, So slecht verdaen, ende wort versteecken Dies mijn Harte licht in groote pijn. Had ick gheweten wat v harte luste Ic hadt gecregen waert in mijner macht Ick stelle my seluen in groot onrusten Voor desen loon had ick my niet gewacht In wat ongeluck ben ick ghebooren Die ick beminde, dat zy my haet Ic gunne haer deucht, maer tis al verloren Want buyten reden worde ick versmaet. Prince valiant, na mijnen rade, So doet v Lieueken, die na v haeckt Siet an v Lieueken, niet als die quade, Dat in liefde seer zijn harte blaeckt. 