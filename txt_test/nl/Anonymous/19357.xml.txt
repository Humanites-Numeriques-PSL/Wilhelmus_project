 OCh Godt almachtich Uader van hier bouen Wy bidden v wilt ons doen onderstant Weest in onsen mont dat wi v mogen louen Ontsteect in ons der liefden brant Wy zijn op die bane triumphant In dijne hand Om voort te wandelen den rechten padt Tot dat nieuwe Ierusalem die schoone stadt. Die waerheyt leyt geuangen soo wy lesen Wie het quaet wil laten ende doen dat goet Moet nv alle mans beroouinghe wesen Maer wie mach ons scheyden vander liefden soet Druck anxt, veruolch, perikel, sweert oft gloet O Heere vroet U versmaetheyt achten wy voor beter schadt Dan alle sweerelts vrucht want den loon is plat. Och Heere leert ons doen al v behaghen Want in ons en vinden wy niet dan quaet Drijft ons voort met dijnen geest sonder vertragen Doen sprack tot my die Heere delicaet Ureest niet Iacops wormken cleyn hoopken verstaet Uolcht mijnen raet Nv heb ick v inder proeuen ghestelt Dat rijck der hemelen lijdet ghewelt. Hoort ghy belaste ick wil v ontladen Alle goede gauen van mi ghegheuen zijn Laet v ghenoeghen met mijnder ghenaden Ghy sult noch aenschouwen mijn claer aenschijn Houdt dat ghy hebt vreest niet der slanger fenijn Den Uader mijn Heeft v ghegeuen den heylighe gheest Strijdt cloeckelyck teghen dat ghecroonde beest. Maer als wy doen al dat wy behooren Onnutte knechten soo blyuen wy Nv moet ghy Heere dijn ghenade oorboren Sterct ons ghelooue wy werden vry Sweerelts wijsheyt verdoempt ons dus staet ons by Want alleene ghy Hebt die persse voor ons ghetreden swaer Ghy zijt onse toeulucht ende middelaer. Alle onse boosheyt hebt ghy ghedregen Om ons te verlossen wt alder noot Alsmen v belaste ghy hebt ghesweghen Als een onnosel lammeken ghinc ghy ter doot In v es ghebleuen sulck een liefde groot Door dijn wonden root Gout noch siluer en hebben wy niet ghecost Maer met dijn heylige bloet hebt ghy ons verlost. Och heere wie en soude v niet vreesen Want voor v moeten buyghen alle knyen Ghy en laet ons niet als bedructe weesen Maer als een beschermer so compt ghy ons besien Och lieue kinders wilt wettelijck stryen En die waerheyt belyen Dit lyden en sal ons en hayr niet schaen Als wy met God in vruchden sullen gaen. O Cristus helpt onse crancheyt draghen Ghy kent toch onsen inwendighen strijt Salich zijt ghi die nv weent doet Lucas gewagen Maer wee die hier met lachen en maken iolijt Sy sullen weenen en huylen den eewighen tijt Maer v lieden verblijt Ghy wtuercoren o ghy cleynen hoop Die werelt hout verre den erchsten coop. Och Christus ghy zijt ten hemel opgheuaren By dynen Uader ghy ons rechtueerdich maect Soo die schriftuere claer can openbaren Daer ghy die hemelsche glorie smaect Die v voor die menschen niet en versaect Alsoo ghy spraect Sult ghy belyden in des hemels troon Ende gheuen haer die croon des leuens schoon. Och heere ende God wilt nv ons lyden aenschouwen Helpt uwe kinderen wt desen torment Alleen op v staet alle ons betrouwen Maect ons volstantich tot inden ent Wy zijn dat werck en ghy dat fondament Och Heere ient Door v ist ghelooue blyuen staen Wilt onsen gheest in dijnen handen ontfaen. 