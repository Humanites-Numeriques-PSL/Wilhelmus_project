 Mijn Liefste greyn, in swerlts pleyn Die doet mijn vrolick singhen, Om haer alleyn // ick segt v certeyn, Moet ick nv blijtschap volbringhen Van wesen isse also soet, Ick beminse bouen maten Sy verblijt mijn Hart, Sy neempt een moet // Als zy my groet Mijn treuren moet ick laten. Als den Egelentier, seer net en fier Sietmen haer lustelick bloeyen Soet van manier // door haer bestier, Mijn hart in liefde moet groeyen Sy blijft die liefste, hoort mijn vermaen Ick en achte gheen nyders praten Als zy my ghaet, van druck ontlaet, Niet en versmaet Mijn treuren moet ick laten. Recht net en fijn // als een Lelikijn, Verciert seer schoon van doene Is die liefste mijn // claer als een Robijn, Haer ghesichte maeckt my coene Sy blijft die Liefste tot aller stont So ruycktse als een Muscate, Al zy my biet haer roder mont Wt harten gront, Mijn treuren moet ick laten. In swerlts crijt // Wie dat ghy zijt Die nyders en wilt niet slachten Sy versliten hare tijt, sonder eenich profijt Seer vreemt zijn haer ghedachten Reyne liefde en wilt versteecken niet So sal v Venus niet haten, Al waer mijn hart in groot verdriet Als zijt aensiet, Mijn treuren moet ick laten. Aenmerct ghy Princen alle ghelijck Wilt mijn toch antwoort gheuen Isser op eerden gheen Hemelrijck Langhe in accoort te leuen? Liefde doeter menich leuen in vreucht, Ick hoop tsal my noch baten Is dat der Liefsten tharte my verheucht So isset al ghenuecht Mijn treuren moet ick laten. 