 O radt van auontueren Wildy niet omme slaen Dat mi mach troost ghebueren. Soot voortijts heeft ghedaen | Mach ic gheenen troost verweruen So bliue ic inden druck Moet ic die liefste deruen Van rouwe so moet ic steruen Het waer mi so grooten ongheluck O Cupido god vander minnen Helpt mi wt deser noot. Vrou Juno troosterinne. Ick bid v met herten deuoot. En laet mi niet verloren Staet mi bi oft wesen mach Die ic hadde wtuercoren Laet mi in drucke versmoren Dwelc ick v claghe nacht ende dach Ghi amoreuse gheesten Die gaerne genoechte hanteert In dansen ende in feesten. dat ghi v so niet en regeert Ghelijck Samson die stercke Hem was benomen alle zijn macht. Al door der vrouwen wercken Ende thooft van alle clercken Salomon seer wijs bedacht Al die dit liedeken dichte Fortuyne die was hem ontgaen. Al vallet wat int slichte Hi heeft zijn beste ghedaen Al hadde hi zijn liefken verloren. Hi is nv also bedacht Al hebbens die nijders thoren Een ander heeft hi wtuercoren Dies hi nv alle vruecht verpacht 