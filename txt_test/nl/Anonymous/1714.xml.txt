 MEt eenen nyeuen sange. Verhuecht dat herteken fier Ghi die zijt in bedwange Ontsteken in venus vier. Aensiet dan eglentier Die bloeyt schone ende plaeysant In venus eerste schier Si staet so triumphant Den mey lustich ende groene Die schoon gebloeyt staet Hi is nv in saysoene Hi riect so delicaet Spaceert reyn vroulic saet. Om te horen der vogelen sanc Reyn ionste niet en baet Aenhoort der kelen geclanck Ghi minnaers cloeck van moede. Spaceert int groene gras. met haer doet als de vroede Als Thisbe die bloemkens las Schout vileynich ghebras Oft dorperheyt een paer Ist so oft gheuet pas Bedrijft solaes met haer Metter liefste kersouwe Spaceert int groene wout. Si wort v so ghetrouwe Op haer en valt niet te stout. Die voghelen ionc ende oudt verhuegen elc herteken reyn | Met ander so menichfout. Int spijt der nijders deyn. Cypres ende maioleyne Elc herte nv verhuecht den rosemareyn ten pleyne Versoec die zijn onthuecht. Alsmen aensiet die iuecht. met eenen lachenden mont Elc minnaer maect dan vruecht. Hi is genesen die is gewont Ist niet een melodie Te wesen inder vogelen sanc Met zijn liefste amye Bi dattet is inder rotten geianc Alsmen mach vrij ende vranck. met haer zijn in solaes men mach haer wel weten danc Door een amoreus relaes Princersselijcke beelde. Gaet pluct den groenen mey. | Ghi vinter ws herten weelde. Gaet aen hoort der vogelen. gescrey Int bidden en zijt niet te ley. Voor den Keyser bidt dach ende nacht Dat hi comen macht tot sinen grey Voor verraderie moet zijn gewacht 