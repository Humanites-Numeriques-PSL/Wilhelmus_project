 In groot ongeluck ben ick gebooren Want Fortuyn my rebelleert Swaer ghepeyns comt my te vooren, Waer deur mijn vreuchde declineert. Om v absentie is mijn versuchten, Eerbaer Maechdeken delicaet Want ick sorghe voor quade gheduchten Die veel gheschieden door nijt en haet Hout v beloften gheschiet int scheyden, Van v en my ghy weet wel waer So sal ick hopende, den tijt verbeyden Hoewel een uyr my druckt een iaer. Al mocht my Cresus schat ghebeuren, En Alexanders Rijckdom groot Jae des Werlts vreuchde te kueren, Sonder v Liefken waert my die doot. Niemant en can mijn gheest vermaecken Dan ghy o edel Vrouweken graen Om v alleen moet ickse versaecken, Hoe rijck hoe schoon hoe wel ghedaen. Nacht en dach is mijn ghedencken, Ons diuizeren sonder pijn, Twelck nu falgeert en my gaet crencken Dus weest ghenadich over mijn Ewighe vruecht sal ick ghenieten Is dat ghy mijns ghenadich zijt Pijn noch arbeyt sal my verdrieten, Ontfermt ghy mijnder nv eer tijt. So sal Princesse alle mijnen rouwe, En dangier gheheel van my vlien Dus blijft v dienaer in liefde ghetrouwe, En laet my troost als nu gheschien. 