 SChoon boven alle schoone, Hoe macht gheschieden? Dat ghy dus hanght ten toone Voor alle lien. Dat ghy dus hanght ghenaghelt Vlack inden wint. Bereghent en behaghelt Mijn liefste kint. Ghy die 't al hebt gheschaepen, Wet vremt bestier? Hebdy gheen plaets om slaepen: Elders dan hier? Waer mach u bedde wesen Soo fraey bebloemt? Dat u bruydt uyt ghelesen Soo dickmael roemt? Voor wie ded' sy doch maecken Dat ledekant, Dat sestich mannen waecken Met scherp in d'hant? Ha! 't hert gaet my ontsincken In dit ghesicht, Wie sou sulckx van u dincken? O eeuwigh Licht. Wee my bedruckte Moeder Wee my wat raet? Alst nu , o mijn behoeder, Met u soo gaet. Sijt ghy dan doot mijne Soone. Ist dan ghedaen? Sijt ghy mijn hulp ghewoone? Dus vroegh ontgaen. Ach Simeon vol weerden! Ach! Ach! O smert! Nu gaen u seven sweerden, Dweersch door mijn hert. 