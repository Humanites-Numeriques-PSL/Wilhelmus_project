 O Mensch na dat goede wilt sporen Verstaet, verstaet, ick schenck v daerom dit Liet Nu laet, nu laet ons worden van nieus herboren Oft wy moghen int rijck Gods comen niet. O menschen besnijdt uwe herten Bedwingt, bedwingt v tonge, betemt v lijf Gedinct, gedinct dat daer naect eewich smerten Na dese werelt, haer quaet bedrijf. Johannes die heuet beschreuen Wie daer, wie daer, den wille des Heeren wet Tis waer, tis waer, sy sullen eeuwich leuen Staet af van tquaet, en doet het goet. Hoe sullen wy het goede nu pleghen Den val, den val van Adam heeft ons geschent Gants al, gants al zijn wy tot tquaet genegen Siet daerom is ons Gods Soon ghesent. Dus bidt nu tot allen vren Voor dien, voor dien nu geestelijck zijn ghesint Die strien, die strien al teghen haer natueren Veel meer men hier noch te campen vint. So wie hier, alsomen mach lesen Tot in, tot in dat eynde volstandich blijft Ick vin, ick vin, sy sullen salich wesen Spreeckt Christus, so Mattheus schrijft. Ghy die nu slaept, wilt eens ontwaken Doet aen, doet aen dat harnas Gods seer ris Wilt gaen, wilt gaen, v tot den strijt opmaken Terwijlen den tijt van gracy is. Dit is nu eenen tijt van gracy Men leest, men leest dat God nu wil storten vuyt Sijn geest, zijn geest, op alle vleesch O Nacy Ghy moecht nu wel worden Christus bruyt. Maer ghy moest wt zijnen Geest werden Vernieut, vernieut, so ick dit Liedt began Nu vliet, nu vliet dat quaet, en wilt volherden Houdt inden gheest met strijden an. Sy moeten door Adam al steruen Wie hem, wie hem tot Christum niet bekeert Sijn stem, zijn stem te hooren doet ons verweruen Dat eeuwich leuen, so de Schrift leert. Nu wiltet toch in danck ontfanghen Mijn const, mijn const, en mijn verstant is cleyn Mijn gonst, mijn gonst mijn hertelijc verlangen Is met v sielen weluaert ghemeyn. 