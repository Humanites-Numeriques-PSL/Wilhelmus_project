 AEnhoort een liet ghy Adams saet Siet dat ghy hem niet na en gaet Sijnen val heeft Christus ghenesen Wilt ghy hooren na Christus raet Soo suldy salich wesen. Al wat vanden vleessche is ghebaert Dat is vleesch soo ons Christus verclaert Alsoo wy moghen hooren O menschen bedwinckt toch uwen aert Wort wten gheest herboren. Want vleesschelijck ghesint te zijn Dat is Gods vyantschap hoort wel mijn O mensche neempt dit voor ooghen Weet dat wy in alsulcken schijn Godt niet behaghen en moghen. Die vleesschelijck zijn alsoomen vint Die zijn vleesschelijck ghesint Men leest van deser saken Een vleesschelijck mensch is so verblint Hy en can niet gheestelijcx smaken Die wijsheyt Gods soo wy verstaen In gheen quaetwillighe siele en wil gaen Noch in gheen lichaem mede Datter sonden is onderdaen Hierom staet na den vrede. In tboeck der wijsheyt moghen wi sien Dat Gods gheest den gheueynsden sal vlien Wilt nv na Petrus segghen Gheueynstheyt en list te desen tijen Beghinnen af te legghen Treckt wt den ouden mensche claer Met sinen quaden wercken allegaer En wilt daer niet op slapen Doet aen den nieuwen mensch eerbaer Die na Godt is gheschapen Legt af alle onreynicheyt nv En alle boosheyt weest nv schu En wilt v herte niet verherden Maer met saechtmoedicheyt laet in v Gods woort gheplantet werden. O menschen alle hoort dit bediet Tot uwer liefden sing ick dit liet Die liefde dedet my dichten En dat wt sulcker meyninghen siet Oft yemant mochte slichten. 