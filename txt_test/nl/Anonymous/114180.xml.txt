 MInne-Godt! ghy die u brant In mijn boesem hebt ontsteecken, Venus! laet mijn offerandt Sijn getuygh, en waerheyts teecken, Datter noyt en is gebleecken Trouwer minne als de mijn, Ey wilt dit mijn Iuffrouw tuyge Ick die voor u Altaer buyge, Bid u, wilt my gunstich zijn, Eer Auroor ten ooghsten daecht, 's Hemels aenschijn ciert met bloosen, Ick, ter liefde van een Maecht, Offer uyt gekipte Roosen, Die ick heb voor puyck gekoosen Vers bedroopen van den douw: Onverwellickt in sijn blade, Op dat my hier door genade Sou geschien van mijn Iuffrou. Venus vraecht ghy waerom ick Roode Roosen vers ontloocken Op u hooghe Altaer schick? Om in minne-brant te stoocken, Die doe den Hemel roocken, 't Is tot tuyge dat mijn hert Als een afgepluckte Bloeme, Die men levenloos mach noeme, Aen mijn lief geoffert wert. 