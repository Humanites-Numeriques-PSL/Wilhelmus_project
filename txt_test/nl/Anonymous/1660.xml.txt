 HOe coemt dat bi scoon lief laet mi dat weten. Dat ghi nv mi vol drucx laet ongemeten Ghi wist dat wi wisten venus secreten. Noch meer weet ghi hoe moechdijt vergeten. Seer opstinaet sidy van uwen sinne. Oft quaden raet is v ghegeuen inne. Dus sterue ick wt liefden door v minne. Goddinne fier vol gauen oueruloedich V dienaer hier bidt met tranen bloedich. In wat quartier ghi triumpheert voorspoedich Och coemt doch schier aensiet mijnen dienst ootmoedich Ic en beghere gheen verdrach bi siecken noch gesonden. Mer nacht en dach v dienaer tallen stonden. So coemt schoon lief ende salft mijn doloreuse wonden Bloeme minioet oorlof tot allen tijden. Snoots nopen groot coemt mi fellic bestrijen Venus conroot waer door ic come in lijden Sal na mijn doot een ander meer verbliden. Mijn lichaem weert gedoot met venus brande | Dootuerwich en bleec neemt voor een offerhande dus stel ic lief mijn lijf ende siel te pande. O mannelic greyn mi deert v lamenteren Mijn liefde reyn moet ic bedwongen regeren. Menighen vileyn fenijnich int hanteeren. Soude certeyn onser beyder liefde blameren Dat waer v leet v vuecht die geeft orconde Ic weet besceet al wt mijns herten gronde. Streft niet schoon lief om mi ghi zijt mijnder herten ghesonde. Schoon lief v spoet is mi een bitter brine ic soude v mijn bloet scencken voor medecine sidy desen onuroet so sterue ic door die pine door dwesen soet van uwen claren aenschijne. V dienst eerbaer vast in mijn hert ic houwe Mer tvalt mi swaer dat ghi zijt ongetrouwe Sterft niet schoon lief om my ick blijue v eyghen vrouwe O swaer torment dat ic moet beruen V aenschijn claer yent och mocht ic met v steruen. V lichaem excellent sal ic tot eender eruen. Tot minen iaren volent bewenen menichweruen v groot miskief ben ic certein onsculdich Dus weest schoon lief in v lijden verduldich. Ende bidt voor mi voor daenschijn gods drieuuldich 