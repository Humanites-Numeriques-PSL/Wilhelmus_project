 SChoon liefken jent, seer excellent Ick moet u claghen, Dat ick absent Van u dus blijf ghewent Dus lijdt mijn hert torment Van daghe te daghen. Hoe dickwils hebben wy met alle melody Gheneuchte bedreven, Mijn hert was bly Als ick mocht comen by, Schoon Liefken aen u sy Door u soet aencleven. Al waer ick quaet, haer fiere gelaet Cant al ghenesen, Mijn hart dat vaet Al waert in desperaet Al door u soete praet Als ghy hebt bewesen. Ick roep o wach, nacht ende dach Dat ickse moet derven, Die ick aensach, Dickwils met soet gheclach Niet langer spreken en mach, Ick salt besterven. Waerom lief reyn, soet edel greyn Niet en hebt ontfanghen, Mijn trou alleyn Die ick u boot pleyn Wt liefden heel ghemeyn, Hebt laten verganghen. Dat ick niet meer, mach comen weer Dat doen qua tonghen, Dus ick verteer Mijn hert in lijden seer Sy houden my ter neer Als een Kindeken bedwonghen. Princesse confoort, weest niet verstoort, Wilt u doch keeren Nae 't soet accoort Schoon liefken u doch spoort Onthout van my dit woort Met deuchden ende eeren. 