 MEnschen ghierich van aerde Die vergaert schat en goet, Merckt dat oudt, ionck gheiaerde Al t’samen steruen moet: Elcx sterf-dach die sal kommen: Leeft soo ghy steruen wilt: Wat baet dan’t ghelt by sommen, Als v naeckt ‘thelsch verdommen: De doot en vreest gheen schilt. V lichaem moet in d’eerde Ghy moet scheyden van hier: De wormen, uyt onweerde, En souden gheensins schier V lichaem dan ontberen, Voor v rijckdommen al: V vleesch sy heel verteren: Wat baet ‘tgierich gheneren Als ghy komt in misval. V vrienden van ghelijcke Sijn oock alsoo ghesint, Soecken v goet seer rijcke, D’welck van haer wort bemint: Sy doen v haest begrauen, Den rou’ is in haer kranck: Wat helpt dan ’t gierich slauen, Als men ter hell’ moet drauen. Daer eeuwich is soo lanck? Ist dat ghy dan in handen Valt vanden Sathan quaet, Die sal v eeuwich branden Met pijnen desolaet: Hy en soud’ oock niet gheuen V lichaem, dat hy quelt, Voor al u schat verheuen, Maer eeuwich moet ghy beuen Onder Sathans ghewelt. Daerom wilt v bekeeren, Eer de doot komt subijt: En vreest ‘toordeel des Heeren, Dat ghy dan gheen verwijt Vanden Heere moet hooren, Als ghy voor hem sult staen, Gaet van my, met verstooren, Al met die helsche mooren, In’t eeuwich vier seer saen. Bekeert uyt liefden zede, Wilt ghy eens zijn verheucht: En deelt den armen mede: Doet goet, en volght de deucht Wie den armen bequame Herbercht, kleet, laeft, en spijst, Doet sulcks Christus lichaeme, Als sijn leden eersaeme: Sulck werck Godt altijdts prijst. Princen van alle staten Weest doch al wel bedacht: Doet oly’ in v Vaten, V Bruydegom verwacht: Op dat ghy met de blijde Eens naer maels hooren meucht, Komt ghy ghebenedijde, Komt naer soo langhen strijde, Besit des hemels vreucht. 