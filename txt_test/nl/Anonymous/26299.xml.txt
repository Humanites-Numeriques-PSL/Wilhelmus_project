 HOe wel ick in 't afwesen Met t' Lichaem verre sy, Liefd' is t' uwaert gheresen, Wt rechter jonsten vry, Vrienden wensch ick daer by, Dat Godt Vader Almachtich, Eeuwich beware dy, Ende behoude my, Al in zijn waerheyt crachtich. Seer noodelick ick achte, Dat elck neersticheyt doet, Tot Godt roepen met crachte, Door 't inwendich ghemoet, Om toenemen in 't goet, Wassen in liefden vierich, Als Godts kinderen vroet, Al door zijn woorden soet, In vreden goedertierich. Vreedtsaem met herten reyne, Door Goddelijcker aert, Om dienen Godt alleyne, Als goe knechten vermaert, Die draghen goet regaert Verwachtende den Heere, Hem bidden onbeswaert, Dat hyse wel bewaert, Als zijn ledekens teere. Als een lidt swack ellendich Mach ick wel bidden eest, Dat Godt my wil inwendich, Stercken door zynen Gheest, Om blyven onbevreest, In zynen roep ghestadich, Die na zynen wille heeft, Om troost en hulpe meest, Is hy vrienden ghenadich. Die bidt na zynen wille, Vrienden werden verhoort, Zonder twist oft gheschille, Met herte onghestoort, Die also nae zijn Woort, Hem aenroepen ootmoedich, Zal hy wel leyden voort, In vrede met accoort, Al op zijn weghen goedich. By hem salt niet ghebreken, Ist dat wy 't nemen waer, Maer men moet t' licht ontsteken, En latent branden claer, Al op den Candelaer, So Christus is verhalich, Of yemandt hier of daer, Liete t' boos leven swaer, Om hier naer werden salich. Men moet hem daer toe pynen, Vrienden tot inden endt, Om t' licht te laten schynen, Hier in de Werelt blent, Offer noch hier ontrent, Waren vaten verceurlijck, Van goude excellent, Of voor silver bekent, Den Huys-Heer oorbeurlijck. Laet ons al sonder sneven, Arbeyden groot en cleyn, Godt sal ghenade gheven, Hier in 't Egypsche pleyn, Om omkeeren ghemeyn, Gulden herten verstandich, Van 't Egyps volck vileyn, Wt de Heydens onreyn, Die leven voor Godt schandich, Op sulcke menschen puere, Moeten wy gade slaen, Die gantsch op de Schriftuere, En niet op Menschen staen, Vraghen die na de baen, Laet ons wesen labuerich, Om wel voren te gaen, Den wech haer wysen saen, Tot Godt t' leven geduerich. Met woort en t' leven wysen, Als Wercklieden vailliant, De goey wercken doen rysen, Vrienden aen elcken cant, Handelen met verstant, In alle saken dedich, O Godt biedt ons u handt, Om blyven in den bandt, T' gordel der Liefden vredich. 