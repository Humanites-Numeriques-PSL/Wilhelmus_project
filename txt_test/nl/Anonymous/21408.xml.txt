 GHy o mijn siele den Heere loeft Die met verchiertheyt hooch luchtet Sijn heerlicheyt gaet eewich op Sijn goetheyt de eerde bevuchtet Dat sy bringht vrucht op berch en dal Cruyt kooren en alles ouer al Tot spijse den vee ende den menschen. Ghy laet dat broot nv ons tot goet Opwassen al vander eerden Den wijn oock die vrolick maect den moet Die olie laet ghy ons weerden Dijn wonder wercken zijn groot in al Dijn rijcke gauen hebben gheen ghetal Die de gheheel eerde veruullen. Alle creatuer wacht op v hier Dat ghy haer gheeft hare spijse Als ghy het haer gheeft, dan nement sy Als v hant haer die doet wijsen Dan werden sy met goeden sat Daer teghen crachtloos en mat Als ghy dijn aenschijn verberghet. Als ghy haerlieden den geest ontwent Tot stof sy dan weder werden Tleeft al als ghy dijn gheest wt sent Ende wert vernieut die eerden Den Heere al mijn leuen lanck Wil ick louen met mijnen sanck Ende singhen Alleluya. 