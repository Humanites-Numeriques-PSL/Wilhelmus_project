 ALs Esdra, men noch heden Wel hooghe loven mach, Die vroom zijn door ghestreden Soo men te Ghendt oock sach, November den twaelfsten dach, Doen men te schrijven plach, Vierentsestich, doen leden Twee Vroukens met goet verdrach. D'een een Weduwe eersame, Hiet Pierrijntgen Maelbout, Martijntgen soo van name, Was een Dochter niet ont, Sy hebben menichfout, Bewesen lauw' noch cout, Haer gheloove bequame, Ghelijck in't vier het gout. Dees Susters van gheboorte End' wedergheboorte me, Schaepkens van Christus soorte, Ghevanghen te Ghendt in't ste, Jesabels hoop haer de Soo door dreyghen als be, Met listighe becoorte, Veel strijdt en swaer onvre Haer gheloove ghepresen Beleden sy openbaer, Van Christum, en om desen Op't stadt-huys ter vierschaer, Seer beloghen, men haer Heeft ten laetsten aldaer Ter doot des zweerts verwesen, Om t'ghetuyghnis Christi claer. Dees Vroukens in die ure Vrolijck met sanghe soet, Loefden den Heere pure, Martijntgen die sprack, doet boet O Menschen om u behoet, Ghelooft t'Euangely goet, Ondersoeckt die Schriftuere, Sy betuycht van Christum vroet. Alst nu was na den noene, Ende den tijdt present, Dees Vroukens te verdoene, In s'Graven steen bekent, Daer was dat out Serpent, Met zijn gheleerd' ontrent, Maer dees wijnrancxkens groene Bleven in den wijnstock jent. Martijntgen met verblijden, Danckte met goet opstel Den Vader, soo te lijden Om zijnen Naem ghequel, Beval hem den Gheest snel, Den Beul deed' zijn werck fel, Den Paep sprack doen ten tijden, Arm schaep, ick seyt u wel. Martijntgen soo verscheyde, Doen quam Pierrijntgen, siet Den Paep die haer seer vleyde, Haer aen zijnen deessem riedt, Ghy valsch Prophete vliedt, Sprack sy tot zijn verdriet, Hy wierp zijn handen beyde Van hem, ten behaechd' hem niet. Maer t'Schaep ginck sonder dolen Die voetstappen Christi, End' in doots noot bevolen Den Vader den Gheest heeft sy, Bedroeft, hier zijnde by Ghevoeld' ick vreucht in my, Om dat sy onghestolen, T'gheloove behielden vry. Een sterven, en bederven In s'weerelts ooghen mal Was dit, maer sy beerven Ruste vry van misval, Met der heylighen ghetal, Die Godt noch leven al, Ende sullen vreucht verwerven, Die niet vergaen en sal. Menighe vroom oorconde Is nu voor ons int pleyn, Dus Broeders vry van zonde, Laet ons oock alghemeyn Wacker om strijden reyn, Ons Prince ende Capiteyn Nae volghen t'allen stonde, En mercken op hem alleyn. 