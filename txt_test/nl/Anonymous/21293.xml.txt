 AL dool ick inder wouden Elck heeft zijnen tijt Waer sou ick my onthouden Waer ick Gods woorden quijt Nv spreeck ick als die bouden Al wordet van veel benijt Sijn woort blijft eewelick sonder ophouden Dies heeft mijn herte iolijt. Nv laet ons eens ghedincken Wat ons van hem is gheschiet Die ons zijnen sone ginc schincken En verloste ons gans om niet Ghy hadt moeten verdrincken Ende danssen na Pharaoos liet Al wil v die werelt crincken Sonder hem zijn sy als niet. Niemant en mach ons deeren Is nv met ons die Heer Sijn woorden willen wy leeren En schouwen der menschen leer Een licht dat wy begheeren En worpen wy niet daer neer Maer settent hooghe op met eeren Om datment sou achten te meer. Al wil v de werelt dwinghen En dreyghen met groot ghewelt Wilt den Heere altijt lof singhen Want v hayren zijn al ghetelt Niemant en mach verdringhen Een bloemken wt dat velt Ten is by Gods ghehinghen Aldus heeft hijt ghestelt. Dus Prince en wilt niet beuen Als ghy lijdt om sheeren woort Wie vrolick in Christo wil leuen Die moet veruolch hebben dit hoort Als Paulus heeft beschreuen Uerblijt v in des Heeren woort Wat mach v die werelt gheuen Als v siel in sonden versmoort. 