 HOort menschen die hier in dit leuen Soeckende zijt ruste en ghemack Wat sekerheyt is v ghegheuen Dat ghy hier blijft ligghen in sonden vrack Onder shemels dack Sijt ghy leu en zwack Om maer te volghen Gods gheboden fijn Hoe mogen de menschen in sulcken dolen zijn. Hebdy niet gehoort wat ons Paulus toont Tottten Romeynen vindijt claer Die vleeschelick leeft die wert gheloont Metter doot, dats openbaer Want wie hier nv naer Den vleesche eenpaer Leuen, alsmen inde Schriftuere siet De sulcke en sullen Gods rijcke beeruen niet. Dus wilt die wercken des vlees verlaten Die openbaer zijn, en bekent Als ouerspel, wilt ditte vaten En dronckendrincken v daer af went Haet en nijt seer blent En Afgoden vrent Moetty verlaten, oft ghy sult steruen En trijcke des hemels nemmermeer verweruen. Maer zijt als knechten die daer wachten Op haren Heere tallen stonden Op als hy coemt in wat tijen der nachten Dat ghy dan wakende zijt gheuonden So naert vermonden Der Schrifts oorconden Suldy beurijt zijn van swaer verseeren Dus weest nuchter, en wacht die toecoemste des Heeren Ist dat wy beghinnen te dincken Die Heere vertoeft nv ten tijden En gaen metten dronckaerts sitten drincken Die in haer snootheyt verblijden Wy moeten mijen Sulcke quadijen Oft als God coemt en vint ons in sulc sneuen So sal hy ons deel metten Godloosen geuen. Lieue broeders en wilt so niet dwalen Dat ghy v van God laet leyden Wie naden vleesche sonder falen Leuen, die zijn van God ghescheyden Maer wilt bereyden U herte cleyden Met saechtmoedicheyt naer Christum soet Die voor ons ghestort heeft zijn roode bloet Prince God wilt ons ontfermen Want ghy zijt ons medecijnen Wilt ons met uwen gheest verwermen Want sonder v Heere wy verdwijnen In grooter pijnen Midts duyuels lijnen Sijn wy ghebonden door ons misdaden Dus bidden wy Heere wilt ons ontladen. 