 Wy Ionghe sinnen Comen om druck te verwinnen Met groot iolijt In desen soeten tijt Wilt doch sonder nijt Ons ionghe bende aensien Sijt ons doch ionstich Al en sijn wij niet seer constich En wilt niet benyen Ons simpel cleyn ingien. Maer wilt v verblijden Stelt allen druck besijden Verblijdt v sonder quaet Schout gulsich ouerdaet Laet varen Martis saet En Venus ombestier En laet v ionghe sinnen Van Bacchus niet verwinnen Weest ghemaniert Als ghij blijschap hantiert Maer wilt aenschouwen Wat dronckenschap can brouwen Wat dat Noe En Lodt sijn dochter de En Alexander me Versloech sijn vrindt minoot Absolon vermoorde Syn broeder wijt oyt hoorde En Holofernes groot Wert van Iudith gedoot. Wilt niet gelijcken Den ouerdadighen rijcken Soo ons Lucas schrijft Dies wel indachtich blijft Die Lazarum verstijft Sijn spijse niet en boot Maer wilt ontfermen Den hongerigen ermen Breckt hem v broot Laeft hem in sijnen noot. Het woort der propheten En moochdi niet vergeten Wee v lieder quaet Die smorghens vroech opstaet Om te wesen versaet In dronckenschap versmoort Om droncken te sijne Te berren vanden wijne En ligghen verstoort In gulsicheyt versmoort. In v maeltijden Hoort den propheet belijden Hoortmen gheschien Sanc ende melodyen Herpen om verblijden En trommelen ghecrijt Wijn en lecker brocken Sietmen v lieden slocken Maer in corter tijt Ghij rasch ter hellen sijt. Prince wilt ghedincken Wacht v van droncken drincken Hout maete altijt In deuchden sober sijt Laet varen alle spijt En al op dit termijn Wilt vreucht vermeeren Schout dronckenschaps vseren Op dit termijn Met ons wilt vrolijck sijn. 