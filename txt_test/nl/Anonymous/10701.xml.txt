 UVt liefden siet // lijd' ick verdriet, Ick en macht nu niet // wtspreken hoe dat sy hiet, die mijn hart doorschiet T'welck Venus heeft deursteken. Noyt smart soo groot // als desen doot, Wie sou den cloot, gheraken, Reyn roosken root // troost my t'is noot Eer ick den doot sal smaken. Ick ben deurwont, zijt dies oorcont In s'hartsen gront // met lijden, Nochtans haer mont, haer Borstkens ront Connen my terstont verblijden. In sweerelts troon, door haren toon Spant sy die croon // der vrouwen, In desen hoon, haer dienaers loon, Wie sou de schoon, betrouwen. Liefs woorden soet, voor ghelt of goet, Want Lief by Lief moet, blijven, Noch gint men hoet // dat troosten moet T'welck liefde doet verdrijven. Maer dees Kerssou, daer ick op bou Is by gheen vrou, te ghelijcken, Derf ickse nou, ick sterf van rou, Schoon Lief v trou, moet blijcken. Laet hope mijn, vertrooster zijn Schoon Roosemarijn, ghepresen, Gheeft medecijn, eer ick verdwijn Soo is mijn pijn, ghenesen. Maer weyghert zijt, gheen meerder spijt Mijn hart dat splijt, deurt derven: Vermaledijt, zy ure of tijdt Ick roep en crijt, om sterven. Eerst haer behaecht, eer ghy liefd' draecht Haer sin ghevraecht, met smeken Ick hebt ghewaecht, t'zy Godt gheclaecht, Dus hoort die maecht, eerst spreken. Loopt niet verblint, al teghen wint, Oock niet en mint, nae ooghen Maer wel versint, eer ghy begint Of ghy vint, v bedrooghen. Met oorlof reyn, siet in't ghemeyn Ick blijf alleyn, in smarte, Ick prijs dat greyn, in sWeerelts pleyn Sy blijft certeyn, in't harte. Sy is eerbaer, haer oochskens claer Al sonder maer, gheschepen. Een ure van haer, is duysent Jaer, Het block valt swaer, te slepen. 