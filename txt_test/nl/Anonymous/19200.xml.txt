 AEnhoort ghy cristenen ouer al Aenmerckt wat ons die Heere betoont Ureest hem die siele en lijf oordeelen sal Want Godt die Heere en wert niet gehoont Wilt wel verstaen, hoort mijn vermaen Hoort Gods woort, en willet gheerne lesen Hebt gijt ontfaen, tmoet zijn ghedaen Wilt ghy Gods kinderen wesen. Trijcke Gods, en is niet inden woorden siet Als wy altesamen belijden Maer inde duecht oft cracht, als Paulus bediet Dat wy ons sinnelijckheyt bestryden Gods wercken ongheschent//aldaer ontrent Die wten ghelooue altijt spruyten So werden wy bekent//als op Christum gheent So laten wi die liefde wter muyten. Broeders laet ons waken tot alder tijt Want Godt wilt zijn ghebeden Laet ons vasten en bidden wie dat ghy zijt Want wy worden seer bestreden Die God sal ons vermaen//als hy die Ioden heeft gedaen Die godtloosen die sullen ons verwinnen Men liettet plaen//wilen wy niet vergaen Wy moeten wercken des gheloofs beghinnen. Sijn wy gheplant//net op een sant Soo en sal ons wint noch water deeren Wten vruchten te hant//worden wy becant En laet ons Gods gracie begheeren In hem verblijt//tot alder tijt Hy en sal ons niet verlaten Wy zijn ghevrijt//van allen sonden quijt Hebben wy die duecht der caritaten Laet ons niet zijn den Ipocrijt Die Godt al metten monde prijsen Ons hoort oock toe alsulck verwijt Eest dat wy die liefde niet en bewijsen Den armen anderen snel//verstaet my wel Onse vrienden alleene niet beraden Ten is gheen spel//en wort niet rebel Die rijcke brasseryen wilt versmaden. Ghy Predicanten//die Gods woort planten Wilt goet exempel gheuen Die nv wort ghehoort//als nieuwe santen Uerbetert altijt v leuen Na Gods ghebot//en wort niet sot En laet v duechden ouer al lichten Dit es tslot//soo leert ons Godt So muechdy veel menschen stichten. Nv bidt ick v allen die Gods woorden prysen En in Gods woort hem alleen verblyden Eest dat ghy met Christo wilt verrysen Soo moet ghy met hem lijden En na zijn vermaen//v cruys ontfaen En v alleen op hem verlaten V seluen versmaen//en zijn exempel aengaen Oft Christus en sal v niet baten. Och Broeders wilt toch eendrachtich zijn En onder malcanderen niet kijuen Die duyuel saeyt nv tquaet fenijn Al om die liefde te verdrijuen Weest doch vroet//en volghet goet Wilt wt die simpelheyt niet vallen Die Heere is soet//na zijn woorden doet Want hy heeft verlost ons allen. 