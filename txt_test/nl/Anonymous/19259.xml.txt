 HOort na Paulus ghewaghen Hy doet ons een schoon vermaen Dat in de laeste daghen Seer sorghelijck sal gaen Periculoos soo wert den tijt Dus mach elck wel neerstelijck toesien Dat hem Sathan niet en verbijt Door zijn subtijlheyt en valsch bedien. Uan dese laeste tyden Spreeckt opentlijck Gods gheest Datter sullen af glyden Uan tghelooue minst en meest Aenhanghende de gheesten boos En de leeringhe des duyuels stout Die door gheueynstheyt listich loos Lieghen sullen seer menichfout. Oock sullen si verbieden Te trouwen vaet dit bediet En niet laten gheschieden Datmen nutten sal sonder verdriet Spyse die Godt gheschapen heeft En door zijn gratie daer toe bereyt Om nutten die hy tghelooue gheeft Met bedinghe en met dancbaerheyt. Daer sullender oock wesen Die veel van haer seluen hoen En gheerne zijn ghepresen Ghierich, stout, lasteraers coen, Haer ouders onghehoorsaem me Houeerdich, ende oock schenders wreet Niet vrindelijck, mer vol onvre Oncuysch, verraders wijt en breet. Stuer, spijtich, opgheblasen Wilt, ongheestelijck en ondanckbaer Niet saechtmoedich, die wel asen Haren buijck, neerdich eenpaer Want si beminnen meer dan Godt De wellusten hebben eenen schijn Uan een Gods leuen door vreemt tabot Maer zijn cracht si versakende zijn. Wacht v van sulcken hoopen Doet Paulus voort ghewach Uan dese zijnt die doorloopen De huysen nacht ende dach En leyden de vroukens gheuaen Die met veel sonden zijn beswaert En gheleyt worden qualijck beraen In veel begheerten blyuende veruaert. Altijts dees menschen leeren En si en comen nemmermeer Tot die kennis ons Heeren Door dese valsche leer Maer ghelijck Moysem wederstonden Iannes en Iambres opstinaet Soo wederstaen met loose vonden Gods waerheyt dese leeraers quaet. Uan ghebroken sinnen Sijnt menichen dus openbaer Die hem seluen beminnen In tghelooue verwerpen maer Sy en sullen tot inden ent Niet connen houden en blyuen staen Haer dwaesheyt sal worden bekent En alle menschen sullense versmaen. Dit en zijn vry gheen cluchten Elck neem wel hier op merck Den boom wort aen zijn vruchten Bekent en den mensch aen zijn werck Elcken boom brenghet voort sinen aert Als men zijn vrucht proeft wort hy bekent In de gracht vallen si ghepaert Als si malcanderen leyen beyde blent. Oorlof elck wil hem wachten Uan alle leeraers ghemeen Die met woorden en crachten Uerwerpen Christum den steen Waer op moet worden ghefondeert Want gheen leeringhe en mach wesen goet Die met Gods woort niet accordeert Al is si schoone, schijnbaer en soet. 