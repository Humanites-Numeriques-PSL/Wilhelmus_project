 HOe lustich staet, den Mey nv in saysoene Ghebloesemt fier, met bloemkens gracieus Hoe sietmen tsaet, der waerheyt scoon en groene Wt spruyten schier, door menich amoreus Hoe sietmen nv, den bruydegom ioyeus Seer glorieus, zijn bruyt ghebenedijden Wie hoorde oyt van tijt so precieus Melodieus Wie ist die leeft, hy en soude verblijden. Ons is den nacht der duysterheyt ontuaren Den Somer soet verschijnt door Christum ient Elcx herte lacht door Zyons openbaren Noyt tijt so goet en was ons doch bekent Babylons cracht sal werden corts gheschent Elck is ghewent, om Gods woort te belijden Den reghen cout, den winter heel verblent Is ons absent Wie ist die leeft, hy en soude verblijden. Hoe sietmen fijn, de beecxkens rustich vloeyen Dat is Gods gheest, die elcken nv moueert De rancxkens zijn seer iuechdelick int bloeyen Dats die nv meest in Sheeren woort studeert Hoe sietmen nv Gods kinders geaccoutreert Onghecesseert, tot Babylons bestrijden Der Sonnen licht, elcken nv repareert Hier op loseert Wie ist die leeft, hy en soude verblijden. Hoe hoortmen bly, de Tortelduyue singhen Met blijschap groot, tonsen trooste valiant Den wijngaert vry, die sietmen nv wt springen Die druyfkens bloot, die groeyen triumphant Den niewen most, is ons nv abondant Aen elcken cant, och noyt lustigher tijden Hoe hoortmen de bruyloftbeders te hant Manen constant Wie ist die leeft, hy en soude verblijden. Hoe bloeyt Gods woort, voor Princen en Princessen In dit saysoen, noyt tijt so wel ghedaen Hoe wort ghehoort, de Predicantsche lessen Hoe sietmen coen, de Lely wijt ontdaen Hoe hoortmen nv de kinderkens ontfaen Gods recht vermaen, by ons aen allen zijden Hoe spreect den gheest, coemt drinct vry onbelaen Wilt v versaen Wie ist die leeft, hy en soude verblijden. 