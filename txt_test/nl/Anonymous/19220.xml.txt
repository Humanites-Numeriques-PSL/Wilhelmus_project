 DIe Propheet is ons verhalich//fijn Door hem hebben wy verstant gecreghen Hy seyt willen wy salich//zijn Totten boosen maeckt gheen weghen Noch by den spotters zijt niet gheleghen Onseker is haerlieder wet beraest Die daer toeuerlaet op waent beteghen Uoorwaer hy is verdwaest. Al op die Wet des Heeren acht Soo sal v salicheyt multiplieren Sijt daer met becommert dach ende nacht Ghy ghelijct den boom aenden riuieren Die vruchten brengt menighertieren Een blat en sal daer niet vergaen Als dander verbrant zijn metten viere In vruechden suldy dan ghebloeyet staen. Die sonder Wet leeft onbedraeyt God sal hem van zijn rijcke schueren Licht als den wint tsant op waeyt Den godlosen hem sal ghebueren Sy sullen vergaen in corter vren De ouertreders werden dan gheschent By den goeden connen si niet ghedueren Want si en hebben Godt niet ghekent. O Israel weest nv verblijt Ghy hebt eenen ghenadighen Heere Slaet v handen tsamen maeckt iolijt Tot Iacops Godt een elck keere En singt hem lof, sonder cessere En na zijn wet wtvercoren//leeft Soo en sal v God laten nemmermeere Inder eewicheyt hy dat ghesworen//heeft. Och Israel dits mijn ghebot Gheuet ghehoor, elck dat onthouwe En achtet op gheen vremde God Noch en maeckt gheen beelden van Siluer oft van Gouwe Aenbidtse niet, noch ick v ontvouwe Wat dat Ieremias leert Als ick mijn volck castiden souwe Totten afgoden zijn si ghekeert. Die waerheyt wilt voor eenen Prince ontfaen Schriftuerlijck can si dit Liet betoghen Den sone is van sinen Uader ghegaen Maer dese afgoden hebben ons bedroghen Sy en sien noch en hooren al hebben si ooghen Leeft Danielem arm ende rijck Die dese beelden maken ende te aenbidden poogen Sy sullen te samen vergaen ghelijck. 