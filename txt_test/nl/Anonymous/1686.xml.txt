 ICk hebbe ghedraghen wel seuen iaer Een pacxken van minnen tvalt mi te swaer Ick ben bedroghen. Ic waende den wilden valc hebben geuangen Hi is mi ontuloghen. Joncheer wildi daer loon af hebben So coemt noch tauent tot mijnen bedde. Sijt seker dies. Mijn man die is van | huys ghereden Tis zijn verlies. Joncfrouwe ghi hebt so fellen honden. Oft si mi beten diepe wonden Waer v dat lief. Op v mans bedde en come ic niet Wat mijns geschiet Joncheere mijn honden sal ic doen binden Aen gheen groen heyde daer staet een linde In eenen boomgaert Daer sullen wi twee genoechlijck wesen Stout onueruaert. In gheenen boomgaert dat hi quam In sinen armen dat hijse nam Si riep aymi Dat ic v oeyt so lief gecrege. Seer rouwet dat mi. Joncfrouken en roept niet so seere Ghi sult een goede vrouwe wederom keeren Tot uwen man Ende segt dat ghi waert roosen lesen Int soete dal Rooskens te lesen is bi manieren In ghenen velden so menighertieren Des seker zijt Al soude mijn man zijn | ooghen wt crijten Hi is mijns quijt. 