 IErusalem wilt opstaen, Wort verlicht voor desen, Want v licht is op ghegaen Wt Iacob ghepresen, Door een sterre schoon en klare, Die de heydenen voorwaer Sien in hare steden: Den Koninck van hooghen aert Is ons nu gheopenbaert, Op den dach van heden. Dese sterre triumphant Staet tot zijnen prijse, Schoon in Orienten landt Verlicht sy de de Wijse, Dat zy komen soecken ras Die gheboren Konick was, Met vrolijcke seden, In die stadt Ierusalem Vraechden sy neerstich naer hem, Op den dach van heden. Waer is hy gheboren fris, (Was haerlieder vraghen) Die Koninck der Ioden is, Sijn sterre wy saghen Schijnen klaer in Ostenrijck, T’is een teecken wonderlijck Vanden Heer der vreden: Wy komen met gaeven fier, Om hem te aenbidden hier, Op den dach van heden. In Betlehem slecht en kleyn Hebben sy gheuonden Den Coninck der Ioden reyn, In doecxkens ghewonden: Met wat grooter vreuchden fijn Saghen sy dat kindekijn Schoon en reyn van leden, Met zijn lieue Moeder vry: Haer schatten openden sy, Op den dach van heden. Met wat grooter weerdicheyt Vielen sy ter eerden, Voor sijn hooghe Maiesteyt, Die groot is van weerden: Gout, wieroock, en myrrhe goet Offerden sy met ootmoet: Sy hebben aen-beden Dat kleyne kindeken teer, Als haer Koninck, Godt, en Heer, Op den dach van heden. Heden is gheopenbaert Christus onsen Heere, Den Vader heeft hem verklaert, Met hoocheyt en eere, Door sijn Vaderlijcke stem: Den gheest Godt daelden op hem In’t water beneden Heeft hy zijn Doopsel ontfaen, Den hemel ghinck open saen, Op den dach van heden. Iesus eerste teecken siet Dat hy dede krachtich, Is als heden oock geschiet, In Cana waerachtich, Daer hy quam ter bruyloft soet, Met sijn lieue Ionghers goet, Met recht en met reden Wort zijn glori’ nu vermeert, Water is in wijn verkeert, Op den dach van heden. 