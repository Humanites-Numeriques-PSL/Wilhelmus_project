 GRoot wonder, nu onder den hemel gheschiet. Een maghet // die draget een kindeken siet, Te voren // geboren: noyt mensch sulckx sach, Dat een suyver maghet van kinde ghelach. Hoort lieden // t'gheschieden, dat Godt heeft behaeght, Te geven // het leven door die suyver maeght. Te voren // verloren die waren als doot, Die quam hy verlossen door liefde seer groot. Veel suerheyt // en stuerheyt des winters men sagh? Als jeughdich // en vreuchdigh dees Maghet ghelach Sy baerden // op aerden den schepper van al In eenen seer cleynen doorluchtighen stal. Doen waren // daer scharen van herders ghestelt, Die wachten // by nachten de schaepkens opt velt. Sy hoorden // de woorden van d'Enghelkens soet: Loopt Herders, loopt vlijtich nae Bethlem met spoet. Sy liepen // en riepen malcanderen aen: En quamen // te samen na Bethlem gegaen: Sy vonden // bewonden een kindeken cleen, Met luyers en tuyers by Moeder alleen. Doen vielen, door knielen de herderkens neer: Ontladen // aen-baden dit kindeken teer, Sy lachten // en dachten: wat verwonderen nacht, Die ons een soo soete kindt voort heeft ghebracht: Doen voeyden // en hoeyden den Enghel haer Vee De schaepkens // al raeykens door sprongen de wee. De geyten // in't bleyten die schenen verheucht: De koeyen // in't loeyen die schenen vol vreucht. O menschen, die wenschen naer dit droeve dal Te loven, hier boven den Stierder van al. Soeckt vlietich, en schietich dit hemelsche kindt, 'Tgheeft deuchden // en vreuchden aen die het bemindt. 