 ROoseknoppen soetguerich Staende te Jericho Ceder plantkens vercuerich Gheset in Libano Balsembloemen wt Eden Dochterkens Saray Maechden in Sions steden Hertelijck groet ick dy. Ick groet v allegader Met de ghenade soet Van Godt ons Hemelsch Vader Door Jesum Christum goet Onsen Heere verheuen Ons salicheyt verhoocht Ons Bruydegom beseuen Die ons veel liefde toocht. O Maechden, sal hy wesen Ons Bruydegom, ten deel So moeten wy by desen Ons vercieren gheheel Aendoende zijden cleeren In duechden dit verstaet Alle vlecken moetmen weeren Als een Bruyt delicaet. Den spieghel der Schriftueren O maechdekens ydoon Wilt die nu wel bespueren Op dat ghy v seer schoon Muecht reynighen van binnen Want so ons Dauid secht Tcieraet der Coninginnen Is inwendich ghehecht. De Phariseen verblendich Hebben ellendich ghedwaelt Soeckende duecht wtwendich Hebben tinwendich ghefaelt Dus maechdelijcke Tempels Verciert v inden Gheest Neemt leering en exempels Aen Salmons Tempel eerst. Christelijcke Jonckvrouwen Die Tempels Godts zijn sout Van steenen fraey ghehouwen Was den Tempel ghebout Wy moeten oock in ghelijcke Onse natuere quaet Besnijden autentijcke So onsen roep toe staet. Wt alle Synagoghen Was den Tempel kenbaer Want hy was ouertoghen Van binnen met goude claer Des gouts bediedenesse Dat is der liefden gloet Diemen tot Godt expresse En zijn naest hebben moet. Laet oprecht liefde blijcken O maechdekens eersaem So machmen v ghelijcken By Ophiers gout bequaem Liefde is de paruere Oft het velt teecken ient Waer by men wel ter cuere Godts wtuercoren kent. Ghy dochter cantijcke Neycht uwe ooren snel Vergeet taertsch vaders rijcke So sal de Coninck wel In v schoonheyt ghelusten Dus wilt nu met Hester In ootmoedicheyt rusten Onder zijnen Scepter. wy vinden dat de maghet Maria ghebenedijt Den Heere heeft behaghet Om den ootmoet altijt Dus maechden laet ons pooghen Dien stap te treden naer Op dat wy wesen moghen Een Sustere van haer. Godt die is wederstaende Die houerdie bedrijft Maer in ghenae ontfaende Die ootmoedich blijft Also wy moghen lesen In Mariams lofsanck Dus maechdekens ghepresen Volcht tootmoedich lams ganck. Die tlammeken na treden Met een reyne ghemoet In der saechtmoedicheden En tswerelts iock onsoet Aflegghende, met luste Teuangeli nemen an Die vinden eeuwighe ruste Voor hare siele dan. Sulcke maechden beseuen Die tlam volgen inder iuecht So Joannis heeft beschreuen Sullen leuen in vruecht In eeuwigher glorien singhen Tnieu liet vol melodien Godt wil ons daer al bringhen Amen sing ick by dien. Dit is niet om der conste Ghesonghen noch ghedicht Maer wt liefden en gonste Der maechden ist ghesticht Tot henlieder begheeren Dus is dit mijn vermaen Wiltet ten besten keeren Tuwer liefden ist ghedaen. 