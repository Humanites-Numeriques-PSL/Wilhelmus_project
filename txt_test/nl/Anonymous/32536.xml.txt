 OSoete Nymph mijn herderin, Gebeurde my die eere, In Venus Hoff den droeven sin VVat 't samen te verkeeren, Den swaeren geest die sau vergaen, Kompt en laet ons hier niet staen Siet hoe groen,, Dat 't plantsoen,, Staet, en weest dogh niet belaen. k' Sou Coridon u wel terstont Mijn myningh openbaeren, Kend' ick u hert soo, als den mont Die my het wilt verklaeren, Om te gaen wat in het groen Dat sou ick seer geerne doen; Dan ick gis,, Dat het is Maer alleen een quaet vermoen. Herdrin siet gy my daer voor aen Dat ick gevynst sou spreken? Noyt en heb ick sulx begaen, 'tEn syn maer minne treken? Maer ick vraeght met hert, en sin Niet als uyt oprechte MIN: Mijnt gy dan,, Dat ick van Soo gevynsde Minnaers bin? Jae Coridon t' is meer geschiet Men sulx al sagh gebeuren; Oft' g' oock dat tracht, en weet ick niet: Wilt naer een ander speuren, Tis noch beter datmen waeght, Dan daer naer te laet beklaeght, Herder wegh,, Want ick segh,, Sulx en dient my niet gevraeght. Ach Flora k'merck dat immers wel Dat gy spreeckt maer tot blaemen, Waerom valt gy my soo rebel, Laet ons vry-moedich t'saemen In het groen vermijden gaen, Daer die groene Boomkens staen Liefste hoe,, Wel waer toe,, Syt gy dogh daer voor belaen. Vermidts dat gy my bidt soo lanck Compt laet het dan geschieden: Mijn Herderin ick weet u danck, Den wech sal t' ons bedieden, Waer naer toe, oft tot wat kant? Naer den koelen water Strant, Oft al-hier,, Ist plesier, In dit groene koren lant. 