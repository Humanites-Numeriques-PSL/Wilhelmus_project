 BLaest de trompetten in Syon reyn Ghy Godes wtuercoren Ontspringt den slaep groot en cleyn Ghy kinderkens nieu herboren De Princen vraecht De Uorsten daecht Wilt al het volck vergaren Maent nv ten strijde ionck en oudt Arm en rijcke, cloeck en stoudt Wilt hier in niemant sparen. Steect op een teecken in Syons stadt Laet de banieren waeyen Uerheft de veruallen standaerden pladt Doetse op de hoochten laeyen Op dat elck knecht In zijn gheuecht Ghemoet sou moghen werden Weest neerstich en cloeck in dijn labeur Segt dat sy ghehoopt, tot Sconincx faueur Tsamen naer Syon terden. Uertrect wt Babel o volcken al Coemt Syon helpen bouwen O kinders verlaet dien ouden wal Wilt Syons berch aenschouwen Coemt wel gherust Met cloecken lust Men salder wel betalen Haer Coninck is rijcke en wel ghestelt Haer huysen die zijn vol goet en ghelt Niet een en salder falen. Coemt herwaerts o kinderkens vigoreus En vreest voor gheen gheruchten Den Coninck is Christus victorieus Die nv zijn cracht laet luchten Coemt al ghelijck Coemt siet zijn Rijck Noyt schoonder stadt op eerde Sy is ghebout, hooch inde lucht Sy vreest tempeest noch oock gherucht Sy is van hoogher weerde. De stadt is gheboudt, van louter goudt Ghelijck den glaze schoone Haer verciersel lustich, die haer aenschoudt Haer maecksel seer ydoone Haer peerlen fijn Die daer in zijn Sijn van fijnen corale Haer straten die raeyen van claerheyt groot Haer gheboutte gaet bouen den goude root En bouen den cristale. Haer claerheyt blinct, als reyn cristael Seer lustich om taensiene Haer mueren die zijn seer triumphael Weerdich om te bediene Daer bloeyt certeyn Sleuens fonteyn Seer schoon aen allen zijden Haer poorten die staen, altijt ontdaen Door welcke, de wtuercoornen gaen Die Christum recht belijden. Hoort ghy die Syon noyt hebt ghesien Wilt tsamen opwaert trecken Daer sal sulcke een triumphe gheschien Als noyt in gheender plecken Daer sal de bruyt Uoort comen wt Uerchiert met reynder cleeren En sal den Coninck in zijn ghemoet Comen met al haer maechdekens soet Om hem daer te vereeren. Daer sullen sy met grooter cracht Babels ghewelt verstooren Haer dienaers die sullen dach en nacht De bazuynen laten hooren Hier om vergaert En wort ghepaert Coemt wilt ons dienstich wesen Rust v ten strijde, naer Sconincx beuel Al die gheheyscht zijn, die comen snel Naer Syons stadt ghepresen. Grijpt spiesse en sweert, tis meer dan tijt Den Coninck is te lande Bereyt de gheschutten, tot desen strijt En vreest noch druck noch schande Doet op dit pas De schutters ras Schieten met een corage Beclimt haer mueren, beloopt haer werck Belegt haer poorten, weest manlick sterck Slecht haer als een boscage. Sy moet veruallen, den dach is by Haer eynde is ghecomen So sy ghedaen heeft Gods kinders vry So salmen haer verdomen Elck ionne haer scha Sonder ghena Tis so Sconincx begheeren Cloecksinnich als kinders, steect haer aen brant Maect van haer cirage, een ledich lant Wilt haer tot niet verteeren. Prince ghy Godes kinderen hoort Die hier toe zijt gheropen Weest cloeck ten strijde, neerstich int woort Coemt vry de stadt staet open In Christo wast In God veruast Uan dwoort wilt altijt spreken Op dat ghy Babel moecht wederstaen En also een eynde van haer ontfaen Want trecht is so ghestreken. 