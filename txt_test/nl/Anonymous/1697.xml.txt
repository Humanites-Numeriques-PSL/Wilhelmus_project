 ICk wil mi gaen verhuegen Verblijden mijnen moet Ende doen na mijn vermoegen Al valtet mi teghenspoet Vrou venus bloet Dat is van dier natueren. Ist quaet ist goet die mint die moet besueren. Die fiere nachtegale Singt een so huebscen sanck. mocht ic mijn lief betalen Al in haer armkens blanck Sonder bedwanck So soude ic met vruechden leuen. Alle mijn leuen lanck Waer alle mijn druc genesen Reyn lelijcken wt ghelesen doet v ootmoedicheyt Laet mi v dienaer wesen Aensiet mijn bitterheyt Weest wel bereyt. | Wilt mi wt minnen ontfanghen Doet mi bescheyt daer na staet mijn verlangen Schoonder rose van minnen. En heb ic noeyt ghesien Si staet int herte van binnen Die schoone van melodien. Wilt tot mi vlien wilt mi wt minnen verwachten doet mi bescheyt Om v dole ick bi nachten O radt van auontueren Wildy niet omme slaen mach mi geen troost gebueren Dat cost mi menighen traen Laet mi ontfaen Reyn bloeme ghepresen Een troostelijc woort So waer ic gans ghenesen. Nv hoort ghi ionge gesellen | Eer ghi dat minnen begint Vrou venus sal v quellen Met woorden gelijc den wint Eer ghi beghint So hoort na mijn prologen Aensiet dat eynt. So en wordy niet bedrogen. Die dit liedeken dichte Oft eerstwerf heeft gestelt. Vrou venus was zijn nichte. Met haer was hi ghequelt Sijn vruecht versmelt Hi leeft in grooten trueren Daer om hi queelt Si en mach hem niet gebueren 