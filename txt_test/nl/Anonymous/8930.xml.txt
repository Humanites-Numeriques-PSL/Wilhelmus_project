 MYn GOdt ick wil dy Roemen, Want ghy zijt Coninck vol van Eer End Loven sonder schroomen, Dijn Naem ymmer end Eewich meer Daeg'licx wil ick verconden Dijn Loff end Naeme vroet, Jaer Roement t'Allen stonden, De HEEr is wonder groot, Seer Loff'lijck boven Mate, Niemandt wtspreken mach, Syn Heerlickheyt end State, Kindts kindren alden dach. De Heer Weldadich allen Ontfermt hem over syne Werck, Dies sullens met gheschalle, Dy (Heer) oock dancken alle sterck, Dijn Heyl'gen sullen Prijsen, Dijns Rijcks groote Eer. End gaen met Roem bewijsen, Dijn Almacht altijdt meer End over al verbreyden Dijns Rijckes Heerlickheyt, Die Nacoemling' bescheyden, Van dijne Vromicheyt. HEER, Eewich is dijn Rijcke, Dijn Heerschappijen sonder Eynd, Des HEEren Hulp niet wijcke Van dien, die vallen in Elend. Hy helpt weer op met Machten Die Neer gheslaghen zijn, HEEr, alle Ooghen wachten Van dy haer Spijse fijn, Als dijne Handt dan ghevet Yeg'lijck tot syner Tijdt, Versaedt is al wat Levet, End voelt hem wel verblijdt. Rechtveerdich is de HEERE, In alle syne Weghen reyn, Jae Heylich end vol Eere In all' syn Wercken oock Certeyn, De HEER is nae by allen, Die hem Aenroepen recht, Troostloos laet hy niet vallen, Die hem betrouwen slecht. All' die den HEERE vreesen, Hy doet nae haer begeer End gaet hier wel ghenesen, Haer Stem verhoort de HEER. De HEEre gaet Behoeden All' die hem Lieven (tis haer GOdt) Maer Eewich sal hy Dooden All' die daer syn t'Godloose Rot, (Aenmerckt ghy menschen even, Het mach Faelgeeren niet, Ten HEER wilt u begheven Vermijden groot Verdriet) Mijn Mondt sal t'Loff des HEEren Verconden Openbaer, All' Vleesch syn Naem gae Eeren, End Heyl'gen Eewich daer. 