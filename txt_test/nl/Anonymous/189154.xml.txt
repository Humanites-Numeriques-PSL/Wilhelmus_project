 Ick bid u Hemelsche Vader mijn Wilt mijn ghebedt ontfangen Wilt mijner doch ghenadich zijn, Al door de goetheyt dijn, Toont my u claer aenschijn, Na u staet mijn verlanghen. Mijn sonden, o Heer, berouwen my seer, Och wiltse my vergheven, En vernieut my noch altijt meer, Dat ick my heel omkeer, Dat waer wel mijn begeer, Na uwe woort te leven. Maeckt my doch weerdich, o Heer jent, Een steen tot uwen Tempel Gefondeert op het fondament, Christum u Soon bekent, Dien ghy hier hebt gesent, Ons tot een exempel. Den wegh die hy is voorgegaen, Die valt mijn vleesch seer banghe, Dus wilt my Heer altijt bystaen, In geenen noot versmaen, Houdt my op de rechte baen Dat bid ick u door sanghe. Come my te hulpe o Vader goet, Wilt mijn geloof vermeeren, Een bloeyende ranck uws wijnstocx soet Maeckt my al metter spoet, Die na uwen wille doet dat is al mijn begheeren. Wilt my hier oock maken bequaem O Heere der heyrscharen, Een lidt te zijn aen u lichaem Ghy dat haest, so ick raem, Door u heylighe naem, Wilt my van t'quaet bewaren. In sonden ben ick ontfanghen hier End oock daer in gheboren, Mijn boose vleesch en heeft gheen tier, Het houdt geern sijn manier, Helpt my dat ick t'bestier Of t'is met my verloren. O Heer, nu wilt my geven raet, Wat sal ick doch beginnen? Mijn vleesch is gheneghen tot quaet, De Gheest dat wederstaet, Ick roep tot u om baet, Dat ick t'mochte overwinnen. Weest niet verslaghen, leden teer, Ick sal u haest ontladen, Al stelt hem u vleesch seer hart te weer, Drucket doch altijt neer, En schickt u na mijn leer, Ick sal u niet versmaden. Van tvleesch u niet verwinnen laet, Nu, noch tot geenen tijden Ick sal u haest comen te baet Mijn woort stelt u de maet, Besiet wat daer in staet, Dat sal u doen verblijden. Merckt wat haer wert belooft gewis, Die hier tvleesch overwinnen, Sy sullen ontfaen de croon gheris, Dus weest blijde en fris, Daer vreucht sonder eynd' is, Die gheen mensch en can versinnen. Dus strijdt volherdich tot der doot, Ick sal u niet verlaten, Maer helpen u uyt aller noot, Wt rechter liefden bloot, Door barmherticheyt groot, Wilt dit in u herte baren. Ick sal cieren, met cleeders wit, Die hier volherdich strijden, Dus door t'gheloof, waeckt ende bidt, V sal ghebeuren dit, Dat ghy op mijn stoel sit, Sonder eynde noch tijden. Troost u met dees beloften reyn, O Ghy mijn uytvercooren, Mijn goet sal u worden ghemeyn, En acht doch dit niet cleyn, In mijn rijck certeyn, Daer sult ghy vreucht oorbooren. Die dit lideeken heeft ghestelt, Ende eerstmael ginck dichten, Wort van sijn vleesch seere ghequelt, Den gheest doet het oock ghewelt Sijn lust ter nedervelt, O Heer door u verlichten. 