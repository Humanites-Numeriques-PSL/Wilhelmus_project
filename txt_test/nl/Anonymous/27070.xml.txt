 Vvy Geuskens willen nu singhen, Jn dese meyes tijt, En van vreuchden opspringhen, Dat ons Godt ghebenedijt Nu heeft gegeuen reyn, Synen seghen machtich, Daerom wy sullen eendrachtich Den Lof Godt geuen certeyn. Den Briele wy inne creghen Jn April den eersten dach, Als Mannen sachmen ons pleghen, Die Zuydtpoort sonder verdrach Jn brandt wy staken aen. De Borgers zijn geweken, Een yder om hem te versteken, Tghinck al buyten haer waen. Den Edelen Heer verheuen Van Lume seer wijs, Met Crijs handel weet hy te leuen, Dryhondert sonder ghecrijs, Aen die Noortpoort hy sandt: Ouer die Mueren sy clommen, die Poorte ingenomen, daer na quam soo menighen quant. Hoort eens watten cluchten, doen den gantschen hoop Niet sonder grooten geruchten Jn quamen met soeten loop: Terstont most loopen aen Baals Tempel ghepresen, Melis most verlost wesen Al in die halue Maen. Die Voerder van Melis Bende, die grooten Christoffel waer, die Geusen als de behende Hem deden duycken daer: En al dander ouer hoop Sy daer gingen legghen, Sonder haer wederseggen, Met eenen haesten loop. Al op de Mase geleghen den Briele geheeten wert, Een nieu Rotsel te deghen Om met moet end hert Te houden voor tgewelt, Voor Ducdalue crachtich, Daeromme sy eendrachtich die Bolwercken hebben voorstelt. Wt Utrecht die Catijuen Trocken na den Bril, Om de Geusen te verdrijuen, Tginck niet na haren wil, Te schepe trocken sy ras, Tusschen wege sy vernamen datter Geusen schepen quamen, Twelck haer geen blijschap was. De Geusen dapper schoten, De Spaengiaerts namen de wijck, Aen Landt sy onuerdroten Liepen door den slijck, Te Dort al voor de ste: Sy saghen als Morianen, doen sy wt den dreck quamen, Haer Vaenkens sleepten sy me. Hoe sy te Rotterdam binnen Quamen met ghewelt, Een yder cant wel versinnen Hoe datter was ghestelt, Men sachse groot Moort begaen: dus Steden hout v vasten, Neemt niet in sulcke Gasten En spieghelt v daer aen. O Princen, die wt v Landen Al om de Waerheyt claer, Verlost wt Herodes banden Ghevluchtet zijt voorwaer: Valt Godt den Heere te voet, Dat hy victory wil gheuen, En wy so moghen leuen, Om te beeruen d'eewighe goet. 