 Soo wie bemint een Meysken rijck Van Lijf end’ aenschijn suyverlijc, Heeft hy gheen ghelt met schande Raeckt hy in Venus bande Al ist dat hy van herten mint T’buert selden dat hy trooste vint Sy soect veel beter ware, Tot haren nieuwe Iare. Want sy is meer als sijn partuer Al is sy milt sy siet wel suer Als hy denckt vreucht te oorbooren Soo wint hy noch twee ooren. Met woorden schoon maeckt sy hem blijt Met Tantalon gaept hy seer wijt, Dan troost na zijn verlanghen In t’nieuwe Iaer t’ontfanghen. Hy loopt som-wijlen Iaer en dach Sijn hert gloeyt oft int vier lach Noch moet hy t’meysken derven, Verbrandt met Phaton sterven. Hem acht hy groot, die haer aenschout Gheluckich, die eens met haer rout Salich die dees eerbare Crijcht tot zijn nieuwe Iare. Pegasus houdt t’aller termijn Als hy meent dus gheacht te zijn Belle rophon hoochmoedich Valt met zijn hoop dan spoedich. Irions radt, draeyt hy onvroet Al ist verlooren wat hy doet Noch soeckt hy dees jonc-vrouwe In t’nieuwe Iaer door trouwe. Dick dunckt hem dat hy tharte raeckt Dan valt hy dat hem t’lichaem kraeckt, Met Icaro bedroghen Is hy te hooch ghevloghen. Een ander toont sy fier ghelaet Maer hy moet derven troost ende baet. Hy blijft noch dienare By haer int nieuwe Iare. T’een ongheval heeft hem gheplaecht, Als hem het ander weer na jaecht Liefd’ doet hem eeuwich suchten Een ander pluckt haer vruchten. Die voghel wort ghehaelt int lest Soo hout hy niet dan t’leghe nest Hy moet met goede propoosten In t’nieuwe Iaer sich troosten. Hy loopt tot dat hy wort out en cout Hy blijft gheen tin al was hy gout, Zijn roosen sonder ruycken Vervallen van haer kruycken. Die hoop en sorch maeckt hem seer grijs Hy eet sijn vleesch en bloet tot spijs, Hy leeft in ellent sware En sterft van Iaer tot Iare. Als desolaet hy dickwils sneeft Die immer Hen noch kiecken heeft Elck hoopt zijn goet doort sterven Int nieuwe Iaer te erven. Wie sal den dorr en dorensteel Behaghen als die Roosen eel Nv zijn verwelckt by hoopen Niemant en salse coopen. Daerom in tijts u wel besint Siet dat ghy sulcken meysken mint Dat u in goet en eere En staet ghelijcket seere T’schip is schaloos in gheraeckt Prins doet u best haer harte schaect, Ghy wert een lieflijck pare In desen nieuwen Iare‘ 