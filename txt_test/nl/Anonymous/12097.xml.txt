 OCh wilt aenmercken, ghy weelde herten, V lichaem kranck dat steruelijck is: En doet ghy ‘t niet ’t sal v naermaels smerten, Als de doodt komt, die vreeselijck is: Hierom soo wilt v spoeyen Die wereldt te verfoeyen: Ick leert v als den Wijse man doet. Wat baetet al, als ick steruen moet. Wy moeten steruen arm ende rijcke, Wat willen wy ons vermeten dan? Die pijn’ der hellen duert eeuwelijcke, Wijs is hy die’t wel bevroeden kan: Want dansen ende springhen En zijn maer ijdel dinghen. Die doot beneemt ons het leuen soet. Wat baetet al, als ick steruen moet. Bereyt v huys in soo korten stonden, En wilt altijdts in Godts vreese staen: Och wee hun die steruen in haer sonden, Sy sullen loon naer wercken ontfaen, Als d’ooghen sullen keeren, En ‘therte sal failleren: Waer blijft ‘tgeselschap en d’aertsche goet? Wat baetet al, als ick steruen moet. Adieu snoo werelt met v wellusten, Bedrieghelijck is al v solaes: Ick wil in Godt gaen soecken mijn rusten, Ick moet eens worden der wormen aes: Wat salt dan profiteren Leckerlijck bancqueteren: Die bitter doodt grijpt elck onuerhoet. Wat baetet al, als ick steruen moet. Waer zijn die pleghen te triompheren. Sy zijn verdwenen, men sietse niet: Wat willen wy dan ghenucht hanteren, Als d’eynde niet en is dan verdriet? Dus laet ons gaen beghinnen Ons seluen te verwinnen: De doodt komt (siet) op de staende voet. Wat baetet al, als ick steruen moet. Laet ons nu gheestelijck leeren steruen, Ende beweenen al ons misdaet: Willen wy naermaels Godts rijck’ be-eruen, Elck moet Godt dienen naer sijnen staet: Want waer dat wy ons keeren, Schrifture sal ons leeren, Teghen de doodt en is schilt noch boet. Wat baetet al, als ick steruen moet. 