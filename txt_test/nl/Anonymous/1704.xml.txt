 LUstige gheestkens amoreus Auentuerieus int werck van minnen Ic bidde v met herten coragieus dat ic vlus troost mach ghewinnen Mijn sinnen zijn mi so vast gheleyt Aen een die mi so wel ghereyt Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet Al had ic alder werelt goet In mijn behoet ende ic moet steruen dat bi zijn van minen lieue soet Sonder moet so soude ic deruen Verwermen sal ic als ic mach mijns liefs troost al sonder verdrach Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet Die aerdighe brieuen die si mi sandt | In mijn hant ende die amoreuse tale Si hout mijn herte in haer bedwanck Ghewont ben ic met Venus strale. Ick en salts haer niet af gaen Altijt tot haren dienste staen Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet Ick sal alle mijn leuen lanck der liefden dranck sonder versaden drincken al souden mijn sinnen cranck In liefs bedwanc bliuen versmaden In staden sal ic altoos staen die mi met minnen heeft beuaen Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet Sulck in venus booeken toeyet Hem vernoeyt lustich hanteren Als ic daer mede ben ghemoeyt Therte doorgroeyt ic en cans bestieren Roseren sal ic in alder tijt Na liefs danck der nijders spijt Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet O Venus met uwen strale fel Gheeft beuel mijnen lieue alteenen Dat si mi minne ende nyemant el Met herten snel al sonder vereenen Verleenen willet mi gestadich Ende tot mi also genadich. Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet Princelijck lief vol alder duecht Als ghi moecht wilt mi bi blijuen Want bi v mijn sin verhuecht In ghelijcke vruecht doet ghi mi bedriuen Schriuen sal ic met bloede root V eyghen te zijne tot in mijn doot Steruen sal ic moet ic niet Triumpheren bancketeren met mijn boel houeren Want si lust alle mijn verdriet Als si eens vriendelick op mi siet 