 VVEest ghegroet Maria vol weerden Den Heere is met u altijdt, Boven alle vrouwen op der eerden Zijt ghy van Godt ghebenedijdt. Maria ghy zijt die Arcke verheven Daer 't hemels broot in was bewaert Ghy sijt Moeder en Maeght ghebleven, Al hebdy den, Soon Gods ghebaert. Maria hoe weerdich moeten wy u achten, Die t' Lammeken Godts hebt voorts ghebracht Waer door versoent zijn alle gheslachten Die totter doot toe laghen versmacht. Maria ghy hebt der vyant vertreden Die ons had onder zijn ghewelt: Door u saet zijn wy al verbeden Die tot een middelaers is ghestelt. Maria ghy zijt ontschuldich van sonden, Den spieghel van alle suyverheydt, Ootmoedich, vol liefden tot allen stonden Van d'Enghels zijt ghy ten Hemel gheleydt. Och Maria ghy blinckend' Zeesterre Ghy zijt ons ziele een Medecijn, Brenght ons schip ter haven van verre Die hier door in perijckel zijn. Maria O Bruydt des Conincks machtich, Beminster des Heeren excellent Lof en glory zy u waerachtich, Nu ende eeuwich sonder ent. 