 Ic hoerden op eenre mergen stont dat liden seer beclagen dat liden heeft myn hert doerwont gebracht in groter vare Och liden gy syt alsoe guet mer hatelic den menschen mer wie bekent uwen edellen aert die plech nae di te wonschen Nv wil ic keren mynen syn ende setten mi te stryden Och waer ic coem of waer ic byn auer alle soe vyndic liden Nv lide wy nv lyden wi och dat moet ommer wesen die Jhesus in synen herten draget die sal lidens wal genesen Lyden is een edel scat diet wal gelic kan dragen sy wanderen inder mynnen pat die liden sonder clagen Lyden is een bitter woert des werde ic wal ontware lyden heeft myn hert gescoert gebracht in groter vare Nochtans en wil ic in mynen moet dat liden niet versmaeden liden doncket my wesen guet ic byns aldus beraeden Dat ic dat liden niet en kan dat moet ic nv besueren liden heeft myn hert gestuert ghebracht in groten trueren Als ic dan meenden seker te syn soe waert ic jerst bedragen lyden is een medecyn ick byn daer mede ontvlagen Och liden wie geuet di die macht dattu bestrickest die synnen ghi stuert der mennyge inden rechten pat mit eren of mit scanden O lyden wat heeftu gedaen du beroeuest myne synne gy cost my alsoe mennygen traen gy quelt myn hert van bynnen Wat vroude mach my nv geuen moet als ic gedencke der quaelen dat liden maket den mennygen vroet die in genoechten dwaelen Dat liden sterket den krancken moet het temmet die wilde synne het maket mennyge van bynnen vroet het leert hem god te mynnen Och liden gy syt alsoe guet mer hatelic den menschen ende wie bekent uwen edelen aert die plech nae v te wonschen Och liden gy syt alsoe guet ghi leert die tragen stryden ende gy bedwynget den jongen moet dien gy beswaert mit liden Eer ic mit liden waert beuaen soe dwaelde ic wtten pade liden heeft my don verstaen dat ic nv leue by rade Had ickes my wal te tyde bedacht ende my terechte versonnen ic hadde den stryt ten eynde gebracht die ic nv jerst hebbe begonnen God geue den liders gueden moet ende van stryden sege dat hi doer druck ende wederspoet moet comen ten ewigen leuen Soe mach hi ewige vroude ontfaen ende loen van synen stryde van liden dat hem heeft beuaen ende benauwet aen allen syden Die ons dit lietdekyn heeft gedicht god sterken in synre mynnen dat hem syn liden meerde verlicht dat hem beswaert van bynnen 