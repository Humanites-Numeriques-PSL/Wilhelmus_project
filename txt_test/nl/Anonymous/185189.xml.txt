 O Godt ghy die mijn ziele kent, V Lieff’lijc aenschijn tot my went Want door u heyligh wesen, Werd’ ick alleen genesen. De selfde liefde die ghy draeght, Tot uwen Soon die u behaeght, Laet die mijn ziel bestralen, En lieffelijck in dalen. V liefd’ en can niet anders dan Bermhertigh sijn, en soecken an, Om mildelijck te deelen, Haer schatten en juweelen, My dan na u nature doet, En deylt my uwe vruchten soet, Op dat door dese smaken, Mijn ziel u mach ghenaken. Treckt ghy my met u liefde niet, Mijn ziele verder van u vliet, Als ‘t schaepken aen der heyden, Dat niet en vint de weyden. Mijn ziel is stadigh vol geclagh, Als sy u stem niet hooren mach, Want in u soet beweghen, Is al haer troost gheleghen. Dit is mijn ziel haer fondament, Dat ghy volmaeckt in liefde bent, Dit troost haer in ‘t benouwen, Anders bleef sy in rouwen. V woort, u werck, u Gheest eenpaer, Ghetuygen van u liefde claer, Sy sijn hier in eendrachtigh, En daerom ist waerachtigh. 