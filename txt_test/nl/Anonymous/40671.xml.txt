 NV laet ons alle-gaer danckbaer zijn, Ons Heer ons Godt, ons Vader, Die ons van bier, van dranck, van wijn, Versaet heeft alle-gader. Van Vleesch en ander goede spijs Ghecockt, bereyt seer menich-wijs Wilt hem u hert aencleven, Hy en sal u niet begheven Den Sone Godts ghebenedijt Die willen wy mede loven, Die ons van sonden heeft bevrijt, Wanneer wy waren verschoven Die ons soo minnelijck heeft ontfaen, En inder noot niet af en sal gaen, Bemint hem in dit leven, Hy en sal u niet begheven. Wy dancken oock Godt den heyligen Geest, Van sijnder visitatie, En hadde hy by ons niet gheweest, Ons vreught waer tribulatie, Hy is een trooster in't verdriet, Want sonder hem en connen wy niet: Wilt hem u herte bereyden, Hy en sal van u niet scheyden. Wy willen den weerdt oock danck' seer, Die 't al heeft laeten coocken: Hy heeft soo wel bewaert sijn eer, Want ons en heeft niet ghebroken, Wy dancken oock 't gheselschap goet En zijt vrolijck met hert en soet: Dat ghy hier zijt ghecomen, Word danckbaerlijck ghenomen. Wy en willen oock vergheten niet, Die van hier zijn ghescheyden, Op datse Godt uyt alle verdriet Al in zijn rijck wil leyden, Want soo wy doen sal ons gheschien, Wanneer wy uyt dit leven vlien, Aldus soo wilt veur desen Eenen Pater noster lesen. Wy willen ons wat verblijden // nu 'T is nu eenen dagh van vreughden Van swaericheydt ons mijen // nu Soo moghen wy wat verjeughden: Den boogh' mach altijt niet ghespannen staen Hierom soo laet nu droefheyt gaen, 'T is nu gheenen tijdt van schreyen, Wy willen ons wat vermeyden. 