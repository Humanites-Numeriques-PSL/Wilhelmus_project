 ONtwaect mijn beminde bruyt wtuercoren Spoeyt v naer v bruydegoms lusthof playsant Wilt na gheen ander vrede boelkens sporen Hout v alleen in mijn liefde gheplant Ick wil uwer sielen zijn een onderstant Ick sal v mijn trouwen inder eewicheyt En inder rechtueerdicheyt seer habondant Soo v duer de Propheet is toegheseyt. O mijn alderliefste laet v liefde rijsen Compt eet mijn broot en drinckt minen wijn Die ick heb ghemengt om v te veriolysen Compt tot die wateren als ghi dorstich sult zijn Al en hebdy gheen gelt compt coopt v medecijn Ick wil v gheuen des seker zijt Mijn seluen op dat ghy in goeden schijn My ghelijck sout zijn tot uwer profijt. Mijn suster wilt v bruydegom betrouwen En vreest oock niet in uwer meester noot Ick weet dat ghy arm allendich zijt vol rouwen Ia met veel sonden belast totter doot Maer ick sal betalen v schulden cleyn en groot Ist dat ghy v seluen my ouer gheeft Want ick ghedaelt ben wt mijns vader schoot Op dat ghy in eewicheyt met my leeft. Reyn Lely bloeme neycht na my v ooren Mijn weerste vrindinne mijns hertsen bruyt Ick heb voor v ghemaeckt langhe te voren Mijn Mirre met mijn welrieckende cruyt Ghy weet wel dat ick v alleen besluyt Onder tdecksel mijnder vloghelen ient Op dat v vyanden die daer zijn wt Om v te bederuen worden gheschent. Oorlof Princesse willet ons vergheuen Al zijn wy slecht in consten eenpaer Wt rechter liefden hebben wy dit bedreuen Om v te verblyden in dit nieuwe Iaer Met het kindeken Iesus v bruydegom eerbaer Die v en ons allen minst en meest Duer zijn groote bermherticheyt claer Wil verleenen zijnen heylighen gheest. 