 HY is een bloeme in dat velt Een Lelie inden dale Gelijck een lelie onder die doornen gestelt Is mijnen vrient onder de smale Ghelijck eenen goeden appelboom Daer de wilde af nemen haren goom Is mijn vrient onder die schoonen Nv laet ons by v woonen. In den kelder leyde hy my En vercierde my met bloemen Liefde ordonneerde hy oock in my Laeft my het sal my vroemen Want ick ben van liefde cranck Onder mijn hooft light zijn slincker hant De rechte sal my omuanghen Na hem is mijn verlanghen. Och dochter van Ierusalem subiect Byden ree en byden hinde Siet dat ghy mijn vriendinne niet op en wect want sy is mijn beminde En dat is de stemme mijns vrients Hy coemt en helpet onuersiens Ouer houele en berghen Ghelijck den ree, auont en merghen. Hy staet achter aen onse wandt En kijct door die traellien van verren Siet mijn vrient sprack te handt Staet op en coemt sonder merren Mijn vriendinne en schoone reyn Die winter is gheleden certeyn Die bloemen in ons lant verthoonen Den tijt des wijngaerts snijen is ghecomen. Wy hebben een tortelduyue ghehoort Hier in onsen lande Den vijghboom brenght zijn vijghen voort Die bloem des wijngaerts riect menigerhande Coemt mijn vriendinne schoon fier En vanght ons de cleyn vossen hier Die den bloeyende wijngaert bederuen En doen ons ionghe cnopkens steruen. Mijn vrient is mijn, ick ben zijn Die onder die Lelien weydet Beschermt ons doch van alle fenijn Op dat uwen wech ons leydet Dat bidden wy al door v doot En staet ons by in alder noot So moghen wy v alle louen Inder eewicheyt hier bouen. 