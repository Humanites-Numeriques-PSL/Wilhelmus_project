 GHesellekens van herten coene Weest vrolijck nv ter tijt Die somer coemt in saysoene Wi moghen wel zijn verblijt. Die boomen beghinnen te bloeyen. Die sonne climt so hooge | Die sotten beghinnen te groeyen die weghen worden drooghe Ghesellekens en laet v niet bedwingen. Noch ionghe meyskens mede Loopt vry danssen ende springen Oft gaet wandelen buyten der stede Wilt goede chiere maken. Ende maken een blijde abuys Condt ghi aen v boel gheraken Brenghet den meelbuydel vry thuys Daer isser so vele bestouen Metten meelbuydel ghequelt Ridders ionckers wten houen Die ioncfrouwen zijnder mede ontstelt Nonnen ende prelaten. Si nemen den meelbuydel in de hant Doorwaerders ende aduocaten Wi hebbender af tverstant Trompers pijpers ende tamboeren Die metten meelbuydel bestouen zijn die gaerne den elleboghe roeren Si drincken so geerne den wijn Wilt sinte reynwts waert varen Tschip leyt buyten der stadt. Al soudt wijf en kinderen ontsparen Iaghet vry door v gadt Dan comen wi thuys ghelopen Om tghelt te crijghen alsmen mach Al souden wi tgaren vanden haspel vercoopen Om te betalen ons gelach. Al soudet ghi cleederen hueren daer ghi mede ter feesten gaet Willet vrolijck auontueren. Niemant en weet van uwen staet. Latet sotteken vry wt kijcken Wter mouwen en hebbet gheenen vaer Wilt v metten meelbuydel bestrijcken Ende slaept metten molenaer Ghi meyskens wilt dit onthouden die ick niet ghenomen en can | Ghi loopt so gaerne om trouwen Ende hadt gaerne eenen man Si zijn so gaerne bestouen Metten meelbuydel so grooten hoop Van onder al tot bouen Hout selue den quaetsten coop. Wilt met die lendenen wercken Oudt ionck sterck ende cranck So moechdy die werelt verstercken Ende die molenaer die weets v danck 