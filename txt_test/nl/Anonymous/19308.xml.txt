 ICk sal v een liet verbreyden Als Matheus int vijfde ons openbaert Die achte salicheyden Soo Christus ons selue heuet verclaert Ghelooft zijn woort alleene Uerblijt dat herte dijn Salich zijn die ghemeene Die arm van gheeste zijn Hier na en sullen si niet weenen Dat hemelrijck behoort haer fijn Salich zijn die bedroefde reene Sy sullen vertroostet zijn Christus die sprack noch ter stede Dat si zijn salich hoort zijn belijt Al die saechtmoedighe mede Sy besitten dat aertrijck in vreden altijt Salich zijnse die hongher lyden En dorsten na Godes woort Godt sal haer noch verblyden En hy salse versaden hoort Salich zijnse in desen tyden Die barmhertighen voort Barmherticheyt compt haer besiden Ten eewighen daghen aen boort. En bedroeft v niet te samen Ghy die daer houdt Gods eewich verbont Christus heetse salich by namen Die suyuer van herten zijn inden gront Sy sullen Godt aenschouwen Dit zijn Gods woorden claer Salich zijnse wilt dit onthouwen Die vredemakers voorwaer Al die dees reden behouwen Ende volghense vromelijck naer Dat zijn Gods kinderen vol trouwen Spreeckt Christus int openbaer. Salich zijnse ende wtuercoren Spreeckt Christus tot sinen gheloouigen raet Die om de gherechticheyt wilt hooren Ueruolcht werden ende versmaet Salich zijnse wt ghenaden Die daer doen een rechte boet Tis v die menschen versmaden Om Christus name goet Sijn belooften laet v versaden Dat hemelrijck behoort haer soet Ghy Christenen laet v raden Sijt de [..oeden] vroet. Terecht mocht hy hem wel verhueghen Daermen van is sprekende boosheyt En dat met valsche lueghen Het gheschiet al tot der salicheyt Sijt in vruechden en blijschap gheseten Het sal v wel werden gheloont Godt sal v zijn rijcke wtmeten Schoonder dan hijt heeft verthoont Want alle Gods Propheten Sijn niet in lijden verschoont Die weerelt heeftse verbeten Daerom zijn si ghecroont. 