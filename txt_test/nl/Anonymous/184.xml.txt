 Onder een prieel vol ruyckende Rosen Ben ic met mijn Lief spanceren gegaen Daer hebben wy gelegen een langhe pose Also ick v hier afdoen vermaen, Also ick heb verstaen, Ende zy is wech ghegaen Ick verhoor wel an haer woorden, Sonder adieu is mijn lief wech gegaen. Om te vercrijghen also soeten waer, Ende te verheugen dat Jonghe harte mijn, Wy laghen malcander also naer Dattet niet nader en mochte zijn Also ick heb verstaen, En sy is wech ghegaen Ick verhoor wel an haer woorden, Sonder adieu is mijn lief wech gegaen. Ick heb al den langhen nacht ghelegen Voor die Poorte van mijnen Vaer Ende hebbe daer also stille ghesweghen, Want wy maeckten gheen misbaer Also ic heb verstaen, En zy is wech gegaen Ick verhoor wel aen haer woorden, Sonder adieu is mijn lief wech gegaen. Och fiere Nachtegale wel cleyn vogelkijn soudi niet willen der minnen bootschap dragen Ende wi sullen by den anderen also vrolick zijn Ghelijck als wy te doen plaghen Also ick heb verstaen, Ende zy is wech ghegaen Ick verhoor wel aen haer woorden, Sonder adieu is mijn lief wech gegaen. Mijn vader ende mijn moeder hebben my verboden Om te spreken tegen mijn lief, Nu hebben wy malcanderen gevonden, door het schrijuen van eenen brieff // Also ick heb verstaen En zy is wech gegaen // Ic verhoor wel an haer woorden, Sonder adieu is mijn lief wech gegaen. Duysent marck siluers root van goude Gaf hy zijn Lieueken in haer hant, Om dat hy vertrecken soude // Met zijn lieueken nae het ouerlant, Also ick hebbe verstaen, Ende zy is wech gegaen. Ic verhoor wel aen haer woorden, Sonder adieu is mijn lief wech gegaen. En ist niet wel een bitter scheyden, daer gelieuekens scheyden sonder adieu // Hadde my den tijt noch mogen verbeyden, Ons vruechde waer al vro op een nieu, Maer als ick heb verstaen En zy is wech ghegaen, Ick verhoor wel aen haer woorden, Sonder adieu is zy van my ghegaen. 