 Ic sie die mergen steerne Jhesus claer aenschyn hi weckede my mit liden danck hebbe die here myn Wat is daer dat my wecket endemy niet slapen en laet ic wyl die werlt laten ende al hoer toeuerlaet Dat byn ic rydder coene een heer die voer v stryt wanneer wyldi my loenen al mynen arbeyt Ghenade here genade siet aen uwes selues lot ic solde v gaerne dienen condyc of mochtyc noch Het geet vast aen een eynde hoe geerne waer ic daer Daer ic mit claeren bekennen die waerheit mochte verstaen O ziele gy staet soe stylle gy en comet my niet soe nae dat gy mit claren bekennen die waerheit mochte verstaen O ziele gi staet soe stylle gy en comet my niet soe nae dat gy mit claren bekennen die waerheit mochte verstaen Ghenade here genaede Och lieue here myn ic solde soe geerne volbrengen den liefsten willen dyn Och ziele lieue ziele nv doet den willen myn bauen alle gescapen dyngen suldi die liefste syn Sal ic bauen allen dyngen die alre liefste syn soe drage ic v op myn wesen want here dat is doch dyn Och dat een gheestelic herte hem soe becommert in deser tyt dat god of syne genade geen stede in hem en vynt 