 Ic breng mijn naeste gebuer en dronc Ick hoop hy sal dat wachten Ick gunt hem wt mijns hertsen gront Met vrolicke ghedachten Mijn wijn, fijn eedelen wijn Sober wilt ghy ghedroncken zijn Anders so zijt ghy fenijn Van wonderlicke crachten. Als ick den eedelen wijn aenschou, Vergheet ick mijn labueren En voeghet in die beste vou En laet Fiolen trueren, Wijn wijn, fijn eedelen wijn Sober wilt ghy ghedroncken zijn, Anders so zijt ghy fenijn Men moet v dick besueren. Den wijn proeftmen by den smaeck, Als ons die oude leeren Hy verdrijft so menighe Mens den vaeck By nacht te bancketeren Wijn wijn, fijn eedelen wijn Sober wilt ghy ghedroncken zijn Anders so zijt ghy fenijn, En wilt den Mens regeren. Die wijn is wt, den Croes is leech Een ander doe ick schencken Mijn dunckt ick creech so goeden deech Ick can gheen droefheyt dencken, Wijn wijn, fijn eedelen wijn Sober wilt ghy ghedroncken zijn Anders so zijt ghy fenijn, En doet den Hont wel hincken. Ontfangt van my den Beeker net, Mijn vriendekens wt vercooren En drinckt het wt met eenen sedt, Als ick v dee te voren, Wijn wijn, fijn eedelen wijn Sober wilt ghy ghedroncken zijn, Anders, so zijt ghy fenijn Ghy doet ons vreucht oorbooren Noe die heeft den Wijn gheplant, Al door beuel des Heeren Godt den heer sy loff en danck Diet al hier doet vermeren Wijn wijn, fijn eedelen wijn, Des menschen hart verheucht ghy fijn, Ghy zijt een goeden Medecijn Als ons die schrift doet leeren. 