 ONs is gebaren nv ter tys Jhesus christus gebenedyt Hi is god ende mensche des seker syt die ons van sonden heuet gevryet Den hemel ende eerde niet en conde beuaen den heuet een teder maget ontfaen in hoeren weerden lichaem heeft sy hem beuaen mit enen woerde heeft sy hem ontfaen Die maget waert moeder ende baerden een kynt oer maegdom bleef al ongeschent beulecket soe en waert sy nye ter tyt mer sy bleef maget van gade gemynt Dat kynt wiesche op ende waert een man den heelschen drakjen hi verwan daer alle onse salicheit leget aen daer ewige salicheit leget aen Voer ons heeft hi genoechgedaen hi heeft van mynnen den doet ontfaen dat hemelryke heeft hi opgedaen dat lange geslaten hadde gestaen Desen kynde soe bidden wy dat vander reynre maget vry gebaren wolde weerden dat hy ons arme sundaren genadich sy Wy bidden der moeder van desen kynde dat sy in onse hulpe sende oer kynt tot desen lesten eynde dat ons die viant niet en schende Maria soe heyt die maget reyne dat kynt heit Jhesus van naserene wi bidden hem dat hi ons verleen syne gracie want onse doget is cleyn Lof glorie eer ende weerdicheit die moet hem syn in ewicheit Want hi ons allen heuet bereyt die wech totter ewiger salicheit 