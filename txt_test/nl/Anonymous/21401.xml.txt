 EEn nieu liet so heffen wy an Hoort toe ghy Christenen allen Uan onsen eersten Uader Adam Hoe dat hy is gheuallen Sijn eyghen wijsheyt heeft hem bedroghen Hy heeft gheuolcht zijns selfs raet Een mensche die op hem seluen staet Gods gheest wort hem ontoghen. Adam was binnen den Paradijsen Ghestelt van onsen Heere Godt Den boom des wetenschaps ginc hy hem wijsen En hy gaf Adam een ghebodt Dat hy daer af niet en soude eten Adam vernam door des duyuels raet Dat hy soude weten goet ende quaet Doen heeft hy inden appel ghebeten. Adam is van Godes woort gheweken En so in sonden ghecomen Doen heeft hy bekent zijns selfs ghebreken Ende heeft vijghbladeren ghenomen Maer ten mocht hem gheenen troost gheuen Sijn herte dat bleef altijt verstoort Want alleen by des Uaders woort Daer moet die siele by leuen. God die niemant begrijpen en can Die hadde den mensche seer wtuercoren En sach alle de kinder van Adam an Dat sy moesten zijn verloren Doen heeft hy hem een belofte ghegheuen Dat sy noch een saet souden crijghen Twelck des duyuels hooft sal door rijghen Daer zijn sy vast op ghebleuen. Die Uader heeft die bruyloft bereyt Om ons zijnen Sone te gheuen Die liefde die hy tot ons leyt Heeft hem daer toe ghedreuen Dat hy ons voor zijn bruyt wil trouwen En maken ons alle zijn goet ghemeyn Door tghelooue moet dit gheschien Dat wy zijn beloften houwen. Christus is wt zijn glorie ghegaen En is inden vleessche ghecomen En heeft die wet voor ons voldaen Dus en mach ons niemant verdomen Wy waren daer aen ghebonden Maer Christus die heeftse nv op gheheuen Want sy en heeft ons niet meer ghegheuen Dan kennisse van onsen sonden. Ghelijck wy alle door Adam steruen Als Paulus heeft beschreuen So worden wy nv door Christus eruen Kinderen van dat eewighe leuen Wy zijn door hem ghenesen Door Adam is die sonde ghecomen Christus die heefse weder wech ghenomen Laet ons dancbaer wesen. Christus heeft doch selue ghesproken Eer dat hy ontfinck zijn wonden Dat zijn lichaem sou worden ghebroken Ende ghegheuen worden voor onse sonden Ende mijn bloet wil ick v schincken Dit is eenen put vol ghenaden So wie zijn siele nv wil versaden Hier wt so moet hy drincken. Door Christum alleen moeten wy bestaen Totten Uader te vergaren Die van elders in zijn rijcke willen gaen Dat zijn dieuen ende moordenaren En laet v dit cleyn oock niet beroouen Die sone des menschen moest zijn verheuen Op dat sy alle souden hebben dat leuen Die in zijnen naem gheloouen. Wy zijn niet verlost door siluer oft gout Maer door tbloet ons Heeren Hemel ende aerde is in zijn ghewout Wat soude hy van ons begheeren Wort die hemel door wercken verworuen So coemt de rechtuaerdicheyt door die wet Uan Christo en hadden wy dan niet te bet Ende waer te vergheefs ghestoruen. Door tgeloof zijn wy in Christo rechtueerdich Ende niet door onse wercken Maer van ons seluen zijn wi Gods onweerdich Op ons en soude God niet mercken Maer in zijnen sone heeft hy behaghen Hy is sonder ons verdienste tot ons gecomen En heeft onse sonden op hem ghenomen Ende is aenden cruyce gheslaghen. Niemant en mach tot Christum comen Ten waer hem van God ghegheuen Niemant en wil hem van zijnen gelooue beroemen Maer bewijst v ghelooue metten leuen En volght wel na Christus exempel Leert v seluen altoos versmaen Ende wilt altoos op Christum staen Sulcken hert is recht eenen Gods tempel. Laet ons God louen na zijn gheboden En niet den menschen aencleuen En wilt niet aenbeden vreemde Goden Want sy en moghen v niet gheuen God heeft zijn heylighen in grooter weerden Maer wy en hebben niet dan Iesus naem Daer wy salicheyt door moghen ontfaen Inden hemel noch opter eerden. Laet ons menschen malcanderen vereenen Ende altoos liefde bewijsen Weduwen ende weesen bystant verleenen Ende mildelick den armen spijsen Wilt alle misdaet vergheuen Al hebben wy ghesondicht totter doot Gods bermherticheyt is so groot Ghy sult comen int eewich leuen. Och Christenen als ghy van hier moet gaen Uoor wien wilt ghy doch vreesen Christus sal voor zijnen Uader staen Om v voorsprake te wesen Want hy heeft selue ghesproken Coemt alle tot my die beladen zijt Ick sal v maken al v sonden quijt En wilt gheen ander soecken. Ick bidde v alle Christenen fijn Wilt aen Gods woorden cleuen En schout quade leeringhen als fenijn Oft ghy wort daer door vergheuen Aenden Phariseus neemt exempel Uan opgeblasenheyt ginck hy hem beroemen Ende ginck den Publicaen verdoemen Die achter lach inden tempel. Die dit liedeken heeft ghemaect God wil hem zijn gratie gheuen Dat hy niet tot hooueerdie en raect Want daerom zijn verdreuen Die Enghelen wt Gods rijcke En Dauid is daerom gheplaecht En Adam wten Paradijse gheiaecht Met zijnen kinderen alle ghelijcke. 