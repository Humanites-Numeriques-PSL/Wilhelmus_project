 ICk claech u Venus dieren Alle mijn lijden groot, Vrou Venus Camenieren Helpt my uyt desen noot, 'tSweert van Piramus bloot Heeft mijn jonck hert door houwen My dunckt ick sterf de doot Al door die lust van Vrouwen. Mijn lief heeft mijn bedroghen Al met haer woorden licht Cupido spant die boghen Al met u stralent schicht, Want haer amoreus ghesicht Door straelt mijn hert van binnen Haest u wel Venus nicht Oft ick moet heel ontsinnen. Mach ick geen troost verwerven Vant vrouwelijcke graen Den doot die moet ick sterven Soo Piramus heeft ghedaen, Thisbe was seer belaen Al om haer lief te spreken Ter fonteyne is sy ghegaen Al daer hy lach doorsteken. In alsulcken zwaer ellende Ben ick om u mijn lief Waer ick my keer of wende Nijders die doen my grief, Laest schreef ick haer een brief Met woorden seer ootmoedich Daer in dat ick haer schreef Mijn liefde overvloedich. Had ick den appel schoone Van Paris excellent Ick gafse mijn lief ydoone Voor een waerdich present, Mocht ick haer comen ontrent Soo waer ick heel genesen Reyn bloemken eloquent Laet my u dienaer wesen. Al zijt ghy rijck van goede Ende ick een arm minnaer Lief zijt niet groot van moede Maer zijt mijn wederpaer, Want hooghe berghen voorwaer Sietmen dickwils dalen, Dus schoon liefken eerbaer Troost my al sonder falen. Oorlof ghy jonghe ghesellen Bemint ghy een Venus dier Wilt niet soo vierich minnen Of ghy comt in dangier Want Cupido stoockt het vyer By nacht en oock by daghen Dus minnaers goedertier Wilt doch reyne liefde draghen. 