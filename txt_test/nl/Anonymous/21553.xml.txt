 VErhuecht met my Die door Christum troost begheert Weest vro en bly Uwen paeys is gheconcludeert Uerneert, casseert Den druck in allen stonden Want Christus is nv Ghestoruen voor ons sonden Dus anxt en gru Weert verre van v Maer weest der werelt schu. Der basuynen gheclanck Is ghehoort in allen landen Ury sonder bedwanck Ontslaet hy onse banden Sijn bloet, seer soet Heeft ghenesen ons allen Uan des duyuels macht Beurijt voor weder vallen Sijn groote cracht Heeft hy tonder bracht Ons lijden gheheel versacht. Siet dat ghy zijt Dancbaer van zijn ghenade Aenmerct den strijt Bidt waect vroech ende spade Als kint, bemint U viant tallen stonden Al doense v groot leet En zijt doch niet beuonden Wraeckghierich en wreet Om wreken bereet Haelt in Gods woort bescheet. Prince valliant Christus die coemt stellen Ter rechter hant Ontsleghen vander hellen Ons gheest, tempeest Om uwen name wilt slaken Onse boosheyt quaet Een nieu herte wilt ons maken Uan mijn misdaet My Heere ontslaet Sterckt my God al come ick laet. 