 MIin Heere mijn God Mijn hemels vader wtuercoren Uan al v ghebot En houdt ick niet een achter noch voren Maer Uader slaect toch uwen thoren Mijn crancheyt aensiet Ick en twijfel niet Ick sal noch eewich met v vruecht oorboren. Beuechtinghe ende aenstoot Moet ick lijden van daghen tot daghen Uiant, weerelt, helle, sonde en doot Legghen na my listen en laghen Maer Uader in v hebbe ick behaghen Gheeft my de macht Dach ende nacht Dat ick v cruys mach helpen draghen Int Babylonsche lant Hout my die doot ende die sonde gheuanghen Maer Heere ghy hebt den bant Ontdaen met uwer hant niet om verstrangen Dies ic wt rechter liefden v moet aenhangen Die weerelt loos Is wt altoos Om my te brenghen in haer bedwanghen. Sondich ende cranck Is mijn nature ghecomplexioneert In sviants bedwanck Was ick door Adams val ghemessuseeert Maer Uader ghy hebbet al gherefereert Adams misdaet En Euaens raet Hebdy voor uwen Uader ghepayseert. U bermherticheyt ydoon Begheer ick Heer maer niet v recht Hadde ick na mijnen loon So waer ick een arm verwaten knecht Uan trijcke so ons de Schriftuere secht Ghy zijt alleyn Die ons maect reyn Uan al ons sonden suyuer en oprecht. Lof eer en prijs Moet v toevloeyen God van Israel Dats mijn aduijs Want ghy ons hebt gebrocht wt groot gequel Dus ick v wil aenbeden en niemant el Want door v cracht Hebdy die macht Babylon ghenomen met haren raet seer fel. Prince van Iuda Alle leden moeten voor v beuen En roepen aen v ghena So ons die Propheten te kennen gheuen Salicheyt wt v moet elck aencleuen O dierbaer pant Seer triumphant Ghy zijt die wech waerheyt en tleuen. 