 O Heere aensiet toch al mijn lijden groot Gheeft my nv stercheyt in deser noot Op dat ick niet en beswijcke Maect my volstantich tot inder doot Dat ick van v waerheyt niet en wijcke. Op God staet alle mijn hope alleyn Maect my van alle mijn sonden reyn Wilt mijn ghelooue vermeeren Uan v compt alle mijn hulpe ghemeyn O almachtich Heere der Heeren. O Uader vergheeft my alle mijn schult Ick weet dat ghy my niet verlaten en sult Maect my doch los van mijnen sonden Ghy hebt my met uwen gheest veruult Wie can v goetheyt doorgronden. O Heere van v coempt alle mijn salicheyt Wilt my verlossen niet langhe en beyt Mijn stercte mijnen steen verheuen Mijn toeulucht heb ick op v gheleyt Ghy en sult my nemmermeer begheuen. O God mijn siele is in my bedroeft U goddelijcke helpe si behoeft Mijnen steen waerom hebdy my verlaten Helpt my o Heere niet en vertoeft Want vele zijnder die my haten. Wat bedroeft ghy v siele mijn Waerom wilt ghy in my so truerich zijn Stelt v betrouwen op den Heere Ghy sult noch aenschouwen zijn claer aenschijn Uwen druck sal in blyschap verkeeren Ghy ghelouighen weest nv verblijt Al eest dat ghy cleyn van ghetale zijt Wie can v deeren ofte letten Eest dat God den Heere voor ons strijt Wie wil hem teghen ons dan setten. Die Heere is stercker dan Casteel oft slot O Heere weest my een beschermende Godt Teghen alle mijn boose vianden Ghy zijt o Heere mijn deel en lot Uerlost my vander leeuwen tanden. O Heere machtich inden strijt O hooftman Israels die ons beurijt O Godt na v heb ick verlanghen Uwen dienaer die hier veruolghinge lijdt Wilt hem toch in v rijck ontfanghen. 