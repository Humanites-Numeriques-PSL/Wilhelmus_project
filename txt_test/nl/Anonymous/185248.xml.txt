 Och soet versamen In s Heeren name, Daer mensch hem selfs is uytgegangen Daer liefde soet het herte heeft bevangen Daer Goddelijcke deught, d’Inwendigheyt verheught, Och wat soeter geneught, Wert daer ontfanghen? Waer sal men ‘t vinden Daer g’lijck ghesinden Als spiegelt reyn malkander schouwen, Daer liefd’ en vreed’ is en een goet betrouwen, Daer elck voor ander buycht, ‘t Gemoet te samen tuycht, En daermen honigh suycht, Met soet bedouwen. Ootmoet en lijden Verweckt verblyden, Ghedult dat is een edel gave, Wie niet geduldig is, wort tot een slave, Een slave van den twist, Wie hier op niet en gist, Sijn schoone tijtg verquist, En ‘s herten have. Ick geef u vrede, Seyt Christus mede, Niet als de werelt vol van gheschille, Des werelts vreed’ bestaet in eyghen wille, Dan houtse haer vernoeght, Christus hem selven voeght, Tot lyden, en hy droeght ‘t Cruys soet en stille. Door het verneeren Canmen soudeeren, Twee herten door het vyers bereyden, Maer sonder vyer, salmen vergeefs arbeyden, Smeltingh moeter gheschien, Versteentheyt moet men vlien, En eyghen wijsheyt mien, Want sy doet scheyden. Liefd’ doet vereenen, Ootmoet vercleenen, Gods wijsheyt is altijt sachtmoedich, Maer eyghen wijsheydt hout haer seer ongoedich, Toe geven kan sy miet, Want s’ op haer selven siet, Liefd’ en soeckt geen geniet, Maer is uytvloedich. 