 BRoeders in des weerelts present Malcanderen wilt liefde bewijsen Soo sal v den soon seer excellent Uoor sinen vader prijsen Hy sterf voor ons den doot Ende al wt liefden groot Sijn trou die liet hy blijcken Hier beneden al in aertrijcken. Was dat niet liefden minioot Want wy daer veel af lesen Hy halp die menighen wter noot Die crancken heeft hy ghenesen Die beswaerden ghinck hy ontlaen Cruepelen de hy gaen Men mochtese roepen hooren Die stom doof waren ghebooren. Hy verwect Lasarum vier daghen doot Dat huys was vol grooten rouwe Een Princen dochter wt haer selfs noot Een maecht een schoon Ionckfrouwe Uoerby een stadt hiet Naym hy ghinck Daer droechmen eenen dooden ionghelinck Godt gaf hem weder dat leuen Die moeder dancte God verheuen. Dat vrouken die haer leeck by een hont Haer dochter die worde ghenesen En Senturions knecht tot een ander stont Dat gheloof was daer ghepresen Die achtendertich iaer lach lam Sijn bedde dat hy seluer nam En heeft nae huys ghedraghen Was wonder voor diet saghen. De Heer die voor ons sterf aent cruys Noyt sondaer heeft hy vergheten Al inden cleynen Sacheus huys Daer ghinck den Heer ten eeten Een blinden by den weghen sadt Om zijn ghesicht was dat hy badt Godt heeft zijn ooghen bestreeken Die blint was die heeft ghekeken. Noch suyuerde een verdorde hant Godt was wonderlijcken in zijn wercken Noch verdreef hy den helschen vyant En hy iaechdense inden vercken Uan die malaetschen tien Soo en quammer niet meer dan een Om Godt te dancken ende te louen Een Samaritaen verschouen. Prince Heer mijnen Aduocaet Dit is tot uwer eeren In al mijn noot heer compt my te baet Heer zijt ghy bouen alle Heeren Mijn arm sondaer onwijs Gheeft my v Paradijs Als ghy die Moordenaer deden Die maer eens en heeft ghebeden. 