 ICk sie die morghen-sterre Mijn Liefkens klaer aenschijn, Men salse wecken met sanghe De Alderliefste mijn. Wie ist die daer singhet Ende mijn niet slapen en laet, Hy sal sijn singhen laten Voorwaer segge ick hem dat. Dat ben ick Ridder koene Een Ridder wel ghemeyt, Wanneer suldijs my loonen Alle mijn sanges arbeyt. Comt noch tavont spade Al voor mijns Vaders Hof, Aldaer sal ick u loonen En seght daer niemant of. Den dagh die nam een eynde, Die Iongelinck quam aldaer, Met sijne blancke Armen Woude hyse omme vaen. Nu staet Ionckheer stille, En rijt my niet nae, Ick moet eerst weten Wat loon ick soude ontfaen. Bergen en Lant schoone Ionckvrouwe Sal u vry eyghen zijn, Ende Boven al die leven Suldy de Alderliefste zijn. Sal ick boven alle Ionckvrouwen V Alderliefste zijn, Soo suldy Ridder koene Mijns Lijfs gheweldigh zijn. Sy namen daer malkanderen Sy gingen eenen ganck, Al onder een Lindeken groene De Nachtegael daer op sanck. Hy liet zijn mantel glijden Beneden in dat gras, Om dat sijn vergulde sporen Vanden douwe niet souden worden nat. Daer laghen sy twee verborghen Den lieven langen nacht, Vanden avont tot den morghen, Tot dat scheen den lichten dagh. 