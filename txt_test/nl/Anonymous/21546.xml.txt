 SIet en smaect en wilt Gods kracht beseffen Die na zijn beelde gheschapen zijt Wilt v swaermoedich hooft op heffen Waeckt op want tis nv meer dan tijt En hoort toe alle gader Na een blijde maer playsant Die God den Hemelschen vader Door Christum ons eenich berader Uan bouen heeft neder ghesant Hier in dit eertsche lant Ghy ouden Adam ghy moet steruen Uerloren hebt ghy v eerste rijck U ouertreden dede v dat verweruen Ghy zijt eertsch al vander eerden slijck Den nieuwen Adam is ghecomen Hemelsch den Heere selfs dit ghelooft Den ouden Adam heeft hy benomen Sijn kracht, ende als den vromen Uertreden der slanghen hooft En al haer macht berooft. Den waren Noah is komen bouwen Sijn Arcke, Den inganck en is niet wijt Treet tot hem met een vast betrouwen Ghy wert van allen druck en noot beurijt Ghy moet treden sonder sneuen In dees arcke wilt ghy ontgaen Den straf, want daer en is ghegheuen Gheen salicheyt, dan die met Noe leuen In die arcke, na Petrus vermaen Wilt dit voorbeelt wel verstaen. Den waren Isaac ghepresen Is ghecomen, zijn offer heeft hy ghedaen Uerworpen is Esaus rouwe wesen Iacob die heeft den seghen ontfaen Uan Silo is ghecomen wilt hooren Den Hertoghe soet was vermelt Iuda heeft synen scepter verloren Ontwaeckt en merct ghy wtuercoren Den dach is nv bestelt Die een yeghelick nv ghelt. O Israel en leeft niet meer so banghe Uersadighet v met hemels broot Siet aen de metalen slanghe Sy heelt v vanden beet ende doot Wilt oock vanden water drincken Dwelck sprinckt wt Christum den steen Aenschout sonder vermincken De druyue die v God wil schincken Sy coempt wt beloofde lant reen Costelijcker en vintmen gheen Israel wilt met neersticheyt treden Door die enghe poorte int beloofde lant Daer toe sterck ons die God des vreden En leyde ons met zijn stercke hant Roept voor Iericho sonder trueren Dwelcke Babilon is bekant Haer macht die sal heel schueren Uallen sullen oock haer mueren Quaet is haer fundament Haest so sal comen haer ent. Den ghesalfden Coninck en Heere Is ghecomen, Saul heeft verloren zijn croon Golias is berooft van zijn eere Met zijn selfs sweert gaf Dauid hem zijnen loon Die Philisteen moeten wijcken Wt dat beloofde lant fijn Des lants macht en sal niet beswijcken Uerwinnen salt alle rijcken En verlossen wt alle ghepijn Die in hem gheloouende zijn. 