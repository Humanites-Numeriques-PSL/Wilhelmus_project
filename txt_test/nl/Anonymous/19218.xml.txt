 DIe Heere is die herder mijn En my en sal ghebreken niet Hy laet my weyden sonder pijn In volder weyden sonder verdriet Sijn godlijcke gonste hy mi altijt biet En maect ons doer sinen gheest bequaem Sijn ooghe op ons allendeghe siet O God gheheylicht is uwen naem. Hy vermaert mijn siele door sinen raet Om zijns selfs wille alsoo hy seyt En leytse op die gherechtighe straet Want hy is ons gherechticheyt Door hem seluen heeft hijt ons al bereyt Dat hy uwen tempel heeft afghegaen Dus is te recht van ons verbreyt O God gheheylicht is uwen naem. Al wandel ick in een duyster dal Soo en vreese ick niet tot gheender tijt Want ghy eenen stock zijt voor mijnen val Ghy Heere eewich ghebenedijt Den hemel is v al is hy wijt In alle die eerde en is gheen raem Dies wort te recht van ons belijt O God gheheylicht is uwen naem. Aen tafel brengdy my Heere God Teghen alle mijn vianden int openbaer Mijn herte luystert na v ghebot Dat ghy ons schenct seer claer U goetheyt door gratie gaet ons naer Al mijn leuen dat is befaem Nemet broeders voor blyde maer O God gheheylicht is uwen naem. Ghi Princelijcke broeders weest hem niet rebel In allen v wercken zijn woort aenhoort Blijft in zijn huys soe doedy wel Ghelooft in hem met recht accoort Leeft rechtueerdich onghestoort En loopt niet inder briesschen haen Al hebben de sommighe zijn woort misboort O God gheheylicht is uwen naem. 