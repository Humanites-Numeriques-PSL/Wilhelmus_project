 Ic quam mer gister auont also mi dochte Daer moete mi een meysken een meysken dat was fier Ick boot haer goeden auont met woordekens sochte Oft ic een vreken met haer mocht maken chier Si seyde lief coemt schier / en beyt niet lanck Ic sal gaen boeten tvier coemt door die ganc Op dat wt ons verblijen en laten alle fantasien. Ende melancolijen nv ende tot allen tijen Ic quam met haesten spoede si sach al omme Om ende om al na die nijders quaet Si sprac met snelle woorden ic heet v willecome si toonde mi daer een also fieren gelaet Si seyde liefken gaet ende weest bedect Mijn herteken verfraeyt bi dit bancket Op dat wt ons verblijen en laten alle fantasien. Ende melancolijen nv ende tot allen tijen Si hief op en si sanck met also soeten tale Alsulcken voeysken en had ic nije ghehoort. Haer stemmeken dat clanck ghelijcken dye nachtegale. Met minne so worde mijn hertken so doorboort Si seyde gaet ongestoort ick blijf v by Ten worter niet gehoort doet v willeken. met mi Op dat wt ons verblijen en laten alle fantasien. Ende melancolijen nv ende tot allen tijen Ick lach te nacht bi haer wi waren alleyne Gebruyckende daer ons beider sherten lust Hi seyde lief weest gedachtich die woorde|kens reyne Die wi te samen in minnen hebben gheblust Si seyde liefken rust in die armkens van mijn Op dattet si ghesust voor die nijders fenijn Op dat wt ons verblijen en laten alle fantasien. Ende melancolijen nv ende tot allen tijen Daer laghen wi twee wi twee wi mosten scheyden Het scheyden dat dede ons beyder herte verdriet Haer oochskens op hem loeghen haer handekens die si spreyde Ic bid v mijn alderliefste en segtet immers niet Wi willen noch te samen al in dat riet Wi willen iolijt bedrijuen spijt al dees nijders diet Op dat wi ons verblijen ende laten alle fantasien Ende melancolijen nv ende tot allen tijden 