 ICk hoorde een maechdeken singhen Met also schoonen gheluyt My docht aen alle haer dinghen Dat het was der Cantiken bruyt Met grooter neerstichede Prees sy haren bruydegom schoon Sy seyde ghy zijt mijn vrede Mijn troost, mijn toeuerlaet, mijn croon. Als Antichrist dat verhoorde Die dochter van Babels boel Seer dat hy hem verstoorde En zijn hert dat wert hem coel Wilt daer af sprack hy swijghen Ghy dochter van Syon En voor ons stuypen en nijghen Wy sullen v wel vrientschap doen. Ick en sal hem niet laten Mijn alderliefste lief Om al v hooghe staten Hy heeft om my gheleden ongherief Hy is mijn vruecht mijn leuen Daer alle mijn hope op staet Ick en sal hem niet begheuen Uliet van my met uwen valschen raet. Babel die sprack verbolghen Tot Antechrist haren vrient Nv laet ons haer veruolghen Om dat sy ons niet en dient Ueriaghen, vermoorden, verbranden Leuendich aen eenen staeck Alle die brenghen ter schanden De leeringhe van onsen draeck. Ick en ontsie gheen dreeghen Ghy dochter van Babel moy Al v gheplacte weghen Met quaden calck sonder stroy Al condt ghy so wel callen Sy en sullen niet blijuen staen Al v plaesteringhe sal af vallen Door mijns bruydegoms soet vermaen. Hoe condt ghy hem beminnen Die v so magherlick hout Ghy hebt seer arme sinnen Aensiet mijn costelick gout Peerlen en dierbaer steenen Mijn cleet schaerlaken root Wie mach my vercleenen Mijn boel helpt my wt alder noot. Al ben ick nv versteken Uan uwen boel en van dy My en sal niet ghebreken Blijf ick mijn lief altijt by Hy can my troosten ende stercken In lijden ende verdriet. Wonderlick zijn alle zijn wercken Hy en verlaet de syne niet. Contrarie machmen aenschouwen Aen Coninghen en Princen fijn Die my sonder berouwen Dienen midts dat sy den wijn Met my hebben ghedroncken Wt mijn gulden drinckvat reen En sy doodense die op my proncken Waer verloster uwen bruydegom een. Dat en mach al niet schaden Maer duecht doetmen haer daer me Want sy worden ontladen Uan druck, en sy trecken in vre En diet doen, sullent noch wel weten Als sy vallen van haren stoel En met v sullen zijn gheseten In den helschen vierighen poel. Urou bruyt hout uwen snater En swijcht ons van sulcken vermaen Of den draeck die sal van water Eenen vloet na v schieten saen En v daer in versmooren Ghy en sulles niet ontulien En wildy na ons niet hooren Wy sullen v wel bespien. Ghy en sult my niet doen beuen Met al v dreyghen quaet Mijn lief heeft my ghegheuen Teghen v seer goeden raet Twee vederen om te vlieghen In die wildernisse breet Ghy en condt niet doen dan lieghen Hindernisse quaet en leet. Sy sullent noch wel becoopen Die ons ontuloghen zijn Wy hebben noch groote hoopen Die ons dienen met heylighen schijn Wy sullense wel achterhalen Die ons meynen te ontgaen. Ick segt v sonder dralen Men salse noch leuende braen. Dochter van Babel coene Ghy zijt toornich ende gram Het is wel van uwen doene Te strijden teghen dat Lam Maer ghy en sulles niet vernielen Al waerdy noch so fier Maer slechts bijten in die hielen En ghy sult trecken in dat helsche vier. 