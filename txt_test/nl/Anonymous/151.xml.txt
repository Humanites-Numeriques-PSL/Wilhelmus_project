 Iuecht en duecht, mijn hert verhuecht Altijt so moet ick trueren. Troost my schoon lief alzo ghy muecht, Laet my eens troost ghebueren, Schoon lief v claer aenschijn Ghy verhuecht dat herte mijn Liefde te draghen is gheen pijn. Als liefd' met liefd' gheloont mach zijn. Peinsen hopen suchten en trueren, Heeft mijn hert bevangen mach mijn geen troost van haer ghebueren Na haer staet mijn verlangen Voor haer koos ick gheen goet, Dat doet haer edel bloet Liefde te draghen is gheen pijn Als liefde met liefde geloont mach zijn. Mocht ickse aensien tot, alder tijt, So waer ick ghans ghenesen Haer wesen dunckt mijn een iolijt, Si wert van mijn ghepresen Haer lijf staet also net. Wter maten wel gheset Liefde te draghen is gheen pijn Als liefde met liefde gheloont mach zijn. Oorlof hier Princesse fier, Mijn hert laet ick te pande Weest mijn doch gracelick hier, Als ick ben wten lande. Schoon lief als ick peyns om dijn So verhuecht dat herte mijn Liefde te draghen en is gheen pijn Als liefde met liefde gheloont mach zijn. 