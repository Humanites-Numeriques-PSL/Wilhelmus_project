 Laet ons nu loven ende prijsen Godt den Heer ghebenedijt Hy heeft in Annam laten rijsen Allen deughden met jolijt Anna matroon // heylich en schoon Zijt mijn patronersse. Van ’s Conincks saet was sy gheboren: Vyt ’t gheslacht van Iuda jent Haer vader Gazirus vercoren Tot Bethleem was hy bekent. Anna matroon // heylich en schoon Zijt mijn patronersse. Daer was een bloemken uytghelesen Ioachim was sijnen naem, Die moest den naem van Anna wesen, Want hy was daer toe bequaem. Anna matroon // heylich en schoon Zijt mijn patronersse. Sy deelden haer goet in dry parceelen; D’een dat was alleen veur haer, De arme hadden tweede deele, T’derde veur den Tempel claer. Anna matroon // heylich en schoon Zijt mijn patronersse. Sy leefden twintich jaer te samen Man en vrouw seer heylighlijck, Maer daer was een groote prame Dat Anna was onvruchtbaerlijck. Anna matroon // heylich en schoon Zijt mijn patronersse. Ioachim sou een feestdagh trecken Om te doen sijn offrand’. Hy hoorde spotten ende ghecken Als sonder vrucht in’t Ioodtsche land. Anna matroon // heylich en schoon Zijt mijn patronersse. Den opper priester sonder vraghen Hem verstiet van Godts autaer, Dat bitter lijden moest hy draghen, Claeghdent sijnen ooghen swaer. Anna matroon // heylich en schoon Zijt mijn patronersse. Maer d’Enghel Godts heur openbaerde Daer hy by sijn schaepkens lagh Den wille Godts hem daer verclaerde, Wonder was datmen daer sagh. Anna matroon // heylich en schoon Zijt mijn patronersse. Staet op o Ioachim sonder rouwe Sprack den Enghel Godts veurwaer En treckt weder nae u vrouwe, Sy heeft oock een blijde maer. Anna matroon // heylich en schoon Zijt mijn patronersse. De Heer heeft over langh gheweten V verdriet en lijden groot, Maer en heeft u niet vergheten Noch verlaten inden noot. Anna matroon // heylich en schoon Zijt mijn patronersse. Hy heeft verhoort u vierich suchten En u vrou ghebenedijt, Sy sal draghen een schoon vruchte Blijschap veur die werelt wijt. Anna matroon // heylich en schoon Zijt mijn patronersse. Maria sal den name wesen Van dat kint seer excellent: Godts moeder sal sy zijn ghepresen, V droefheyt wort daer deur voleynt. Anna matroon // heylich en schoon Zijt mijn patronersse. Als Ioachim hoorde dese woorden Seer blijde is hy op ghestaen, En met haesticheyt hem spoorden Om seer vroech nae huys te ghaen. Anna matroon // heylich en schoon Zijt mijn patronersse. Sy quamen bly en vrolijck t’samen Ioachim en Anna vroet, Sy heeft ontfanghen sonder ramen En ghebaert een dochter soet. Anna matroon // heylich en schoon Zijt mijn patronersse. De dochter is van grooter weerde, Want Godts moeder sal sy zijn; Den Heer van hemel en van eerde Sal sy baeren sonder pijn. Anna matroon // heylich en schoon Zijt mijn patronersse. O weerde vrouw seer hooch ghepresen Met u lieve Dochter schoon Bidt veur ons, op dat wy wesen Mochten eens in ’s hemels troon. Anna matroon // heylich en schoon Zijt mijn patronersse. Al is dit Liedeken slecht en rechte Vyt liefden ist nochtans volindt, Van eenen Minderbruer seer slechte, Want hy Annam seer bemindt, O Anna matroon // seer weert en schoon Zijt toch mijn patronersse. 