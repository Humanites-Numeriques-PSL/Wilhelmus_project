 TOt u Heer mijn Siele haer verheft, Laet my niet ghescheynt werden: Al ist dat mijn vyandt my beuecht, En verblijdt hem hier op eerden: Op u soo wil ick noch hopen altijt, Want die niet ghescheynt en werden eewlijck, Die u pacientich verbeyden. Daerom Heer wijst my doch uwe baen, En leert my uwe weghen: Leert my in uwe waerheyt gaen, Dat door my die niet en word versweghen: Want ghy zijt de Salichmaker mijn, Dies daghelijcx verbeyde ick dijn, Met bidden ende waken. Want ghy mijn Godt bermhertich bist, Wilt aen u goetheyt ghedincken: Die voor dbeghin der werelt is, Wilt doch mijn sonden versincken: Daer toe de sonden, van mijnder ionckheyt, Die keert van my, door u goetheyt, En wilt doch mijns ontfermen. De Heer is soo wtnemende goet, Dat hy den sondaer wilt leeren: Hier op synen wech, saecht met zijn roed, Op dat hy hem bekeere: Hy leydt recht die Allendighen: En leert gaen, die saechtmoedighen, Op alle syne weghen. Sijn weghen zijn enckle bermherticheyt, Den ghenen die onderhouden: Sijn verbondt in rechter waerheyt, En in hun hert dat behouden: Want soo wie dat Godt voor ooghen heeft, Dien sal hy wijsen soo lang als hy leeft, Synen wech wtuercoren. Sijn Siel sal woonen in het landt, En tsal synen Zade blijuen: Want u verbondt dat is hem bekandt, Dat en laet hem niet verdrijuen: Daerom mijn ooghen sullen sien oop, Dat mijn voet heb tuwaerts synen loop, Wt het nedt sult ghy my trecken. Daerom mijn Godt u tot my weyndt, En laet u Heer ontfermen: Dat ick ben Eenich, en ellendt, Daerom helpt wt my Armen: Want mijnder herten ancxt is groot, Dien gheeft my soo menighen harden stoot, Dat icker af mocht versincken. Daer toe zijn mijn vyanden soo veel, Die my wt vermetentheyt haten: Hun haet, en nijdt, soo groot is gheel, Dat sy my niet met vreden en laten: Daerom bewaert de Siele mijn, Want altijts ick u betrouwe fijn, Op dat ick niet worde ter schanden. Nae dien dat my donnoosle aenhanckt, Soo wil ick tot u vlieden: Den Godts vreesenden oock seer verlanckt, Met alle den vroomen lieden: Dat ghy sult verlossen: O Heer Godt, Israel wt allen synen noodt, Door Jhesum Christum, Amen. 