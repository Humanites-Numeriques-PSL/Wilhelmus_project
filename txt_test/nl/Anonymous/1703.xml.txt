 LOf toeuerlaet maria sonder sneuen Dies mogen wi wel louen sonder respijt Den keyserliken hoet die is ons coninc bleuen Dies moghen wi wel maken groot iolijt In desen tijt. Ende al met hem verblijden Ende laten trueren lijden Van graue Ian den vierden man So is hi dan segt so wie can Aloncius prophecie. Den Arent coen quam eerst wt Oostenrijck Met een leewinne was hi eerst ghepaert Een stout baroen men vant niet zijns gelijc der leeuwen dieren heeft hi wel bewaert Sijn vol geschaert stelde hi in ordinancien met wapenen ende lancien Hi en vant noeyt lien die werc bien Si en mosten vlien Voor het wijse engien Ghemoet waren alle zijn cansen Den Arent snel heeft ons geweest ontsprongen Mer den heyligen geest heeft ons so wel versien Ende niemant el met een van sinen ionghen Groote victorie sal hem geschien Somen mach sien In boecken diet wel weten Gheschreuen van propheten | Int aertsche dal heeft hi gheual Ende tvocl int stal heere bouen al Mach hi hem wel vermeten Der leeuwen stoc is nv seer hert om biten Want den edelen Arent is ons comen bi In zijn belock tot onser alder profijten Wi hopen vlaenderen wort van oorloghen vry Verstaet wel mi Mi heeft gedocht in droome Den edelen Keyser van roome Den grooten Kan des heydens soudaen Sal hi verslaen ende voortwaert gaen Al totten drooghen boome O princelic graen ghi zijt souuent idone Want den oppersten coninc heeft v so wel versint ghi sult ontfaen die keiserlicke crone. En acht dese nijders tonghen niet en twint Ghi zijt gemint Wil v noch yemant deren Wi sullent helpen weren Met lijf ende ghelt als ghi op velt v tenten stelt Der leeuwen moet swelt met schilden ende met speren 