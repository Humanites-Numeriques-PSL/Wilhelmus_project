 DE werelt heeft mijn hert ghestolen En in haer duysterheyt verholen Daer lig' het vast, en slijt sijn jeught In het gheniet der ydel vreught. Laet ick 't aldaer mijn ziel sal sterven Sterft sy 'k sal oock de doot be-erven, Want ick door haer, sy in my leeft, D'een leven aen het ander gheeft. Nochtans voel ick door veel ghedachten In my vergaen alle mijn crachten: Om dat ick leve sonder Godt, Die wilt dat 'k volgen sijn ghebodt. Comt, hertjen, comt, wilt haer verlaten En haere boosheyt vlien en haten; Want wat mach helpen dat hy sucht En om de wereldt altijdt ducht. Neen, neen staet op, staet op van stonden Wt den doodelijcken slaep der sonden Staet op: en bidt dat Godt aenschout V ziel, die swemt in tranen louw. Al heeft sy noch veel quaey ghebreken Daerom sal God die niet versteken, Want voor den sucht die sy hem sant Schenct haer sijn bloet tot eenen pant. Bidt dan dat hy u ziel troost seynde Eer dat door 't quaet u leven eynde, Bidt dat hy haer thoont sijn aenschijn Want'k weet sy sal daer gheeren sijn. 