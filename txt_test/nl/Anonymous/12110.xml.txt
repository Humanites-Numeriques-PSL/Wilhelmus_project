 PAcienci’ is soo goeden kruyt, Het staet nu in saysoene, Want hare kracht en haer virtuyt Heeft ieghelijck van doene: Spoeyt v tot plucken koene Dat edel kruyken soet: Sluytet in het herte dijn, Denckt het sal eens beter zijn, Sterckt in Godt uwen moet. Nu dan, die lijdtsaemheyt behoeft, Aldus suldijse saeyen, Vertroost den mensch die is bedroeft, Godt sal u oock wel paeyen, En helpen uyt den quaeyen Als ghy in lijden zijt: Want soo ghy een ander doet Suldy vinden, quaet oft goet, Van Godt ghebenedijt. Die lijdtsaemheyt wilt krijghen saen, In’t korte sal hy’t leeren, Moet daghelijcks die plucken gaen In’t groot lijden des Heeren: Wilt v doch daer toe keeren, Met traenkens wel aensiet Hoe dat hy in’t cruyce staet, En van’t cruyce niet en gaet Om pijne noch verdriet Al die onpatientich zijn In dese droeue tijden, Sy doen haer seluen dobbel pijn, Want elck die moet hiet lijden: Wildy naermaels verblijden Veracht des werelts lust: Schout voort-aen de sonden quaet, Volcht de deucht, en metter daet Houdt v in Godt gherust. 