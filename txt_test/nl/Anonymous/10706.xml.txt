 DOor liefde blint, leef ic in onrust sware Ic heb besint, een vroutgen wijs eerbare Van wesen schoon, fier van ghelaet, Van lichaem cloec, en soet van praet Ick vry met raet, maer sonder baet, In desen nieuwen Jare. Want als sy siet, mijn wil en cleyn geslachte T'is min dan niet, ic moet wt haer gedachte, Sy stuert de schuyt aen d'ander cant En houdt haer aen een beter landt, Dus tot een pandt, voor trou ick schandt In't nieuwe Jaer verwachte. Ic soec mijn hart // met reden te bedwingen Op dat ick smart, en droefheyt mach ontspringhen Maer als ick haer voor my sie staen Ick loop' weer in den selven baen, Ic spreeckt haer aen, dan moet sy gaen End' sien nae ander dinghen. Ben ick niet sot, dat ick haer niet can laten Nu sy haer spot, met my houdt op der straten Waer door mijn val wert openbaer, Ick loop noch even stijf nae haer, End' hoop' voorwaer, in't nieuwe Jaer Dat Meysken te bepraten. Een yder hoor, ic van haer goetheyt spreken Dit is het spoor, dat my eerst heeft ontsteken Dit doet my minnen even seer, Al heeft haer hart van my een keer, T'comt noch wel weer, ist Gods begheer, Troost sal my niet ontbreken. Al is v knecht, Princes een slecht persoone Zijn hart oprecht aensiet, bruyckt wijsheyt schoone, In't nieuwe Jaer v sinnen keert, Zijn woort te hooren v verneert, Eer droefheyt meert, doet zijn begheert En schenckt hem trou tot loone. 