 LAet ons met sanghen nv gaen verblijden Den Heer belijden, ghy volck van Israel Hoort mijn geboden, seyt God tallen tijden Ick sal v beurijden, ick ben v God en niemant el En soect gheen ander Goden, ick seght v wel Alle ander Goden, die heb ick v verboden Te doen omayge met sanghe ende met spel. Israelsche kinders wilt my aenbeden En v besteden, in mijn ghebot valliant Ick ben v hooft, ghy zijt mijn leden Leeft met vreden, mijn volck so playsant Ick heb v ghebrocht al wt Egypten lant Condijt beseffen, ghy sout my verheffen Bouen alle Goden oft costelicke pant. Dits mijn gebot wilt hier na vierich haken Bouen alle saken, ghelooft die woorden mijn Ghy en sult gheen vreemde Goden maken Om voor v te waken, ben ick de Heere dijn Paulus segt dat al der afgoden dienaers zijn Die de weerelt aenhanghen, met ghiericheyt beuanghen Schouwet sulc verstrangen, gelijc ghy sout fenijn De weerelt met haren wellusten wilt aenschouwen Die op haer betrouwen, sullen als stof vergaen Ghelijck sy quamen in sdoots benouwen Die met Madians vrouwen teghen my hebben misdaen Dus op mijn woort alleene wilt staen Uoor druck en lijden, wil ick v beurijden En met v strijden, hout ghy mijn vermaen. Ick ben v Uader, ghy moet by my leuen Hoe sou ick v begeuen, mijn kinders al gemeyn Wie in my ghelooft, hy en sal niet sneuen Ick sal hem gheuen, mijn rijcke certeyn En sal wercken door tghelooue reyn My eere bewijsen, ick sal hem prijsen By mijnen Uader in des hemels pleyn. Ick ben den steen, daer ghy al wt moet drincken Ick wil v schincken, wt liefden mijnen gheest Om dat ghy sout mijns naems eewich ghedincken Niemant mach v crincken, smaeckt mijnder woorden keest Hoe ghy sult spreken, weest doch niet beureest Alsmen v sal stieren, voor Coninghen en Princieren Ick sal v mont regieren, om tantwoorden minst en meest. Ick ben een Prince wilt my behaghen En wilt niet versaghen, hebt gheenen vaer Ghy moet mijn cruyce helpen draghen In alle laghen, al vallet v dickwils swaer Al v lijden dat gaet my also naer Als den appel mijnder ooghen, dus willet al gedooghen Ghy sult aenschouwen, mijn lieffelick aenschijn claer. 