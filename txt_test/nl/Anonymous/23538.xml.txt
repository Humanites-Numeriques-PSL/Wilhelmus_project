 Den lustelijcken Mey Christus playsant, Vol aller deughden groene, Is door de H. Gheest als nu gheplant In alle vyerighe tonghen coene, Die tot desen Mey-boom schrijt, wort van allen zonden quijt, Sijn deught ende al zijn leven, wil hem Christus minlijck gheven. Het vriesen, het sneeuwen is nu ghedaen Den winter en mach ons niet dwinghen die wet des ouden Testaments is al vergaen, Die liefde moet al volbringhen, Die vast aen Christus liefde cleeft Ende lief sijnen Broeder heeft, Als hem selven, na Paulus leeren hy volbringht die wet des Heeren Die Voghelkens singhen op dat groene hout So vrolijck onbedwonghen, Dat zijn die Enghelkens menighfout, Ende alle gheloovighe tonghen, Dese singhen gloria fijn Moet Christo in die Hemelen sijn Pays Mannen ende Vrouwen Die op zijn woort betrouwen. Dese Mey-boom Christus jeughdelijck bloeyt Met deughden menigerhande, hy heeft ons met dauwe besproeyt Sijn bloet, tot eenen onderpande, Comt alle die belast zijn, ende slaeft Tot my (seyt hy) ghy wort ghelaeft, Ick sal u ontlaeyen van zonden, Mijn jock is licht bevonden. Sijn Goddelijck woort is een ghebloeyet rijs, Daer wy op moeten beeten Twelck is bezeghelt, na Gods advijs Met Christus bloedigh sweeten, Hy heeft den Helschen Vyant groot Die zonde, ende die eeuwighe doot Verwonnen t’allen daghen Ende alle onsen last ghedraghen. Comt ter Fonteyne die so overvloedigh staet, Wilt van den water drincken, Het welck tot in dat eeuwigh leven gaet Christus wilt ons minlijck schencken, Want daer bloeyt uyt Christus bruyt, Levende water, tot ons ghebruyck Den Heylighen Gheest eersame Schenckt hy om niet, t’onser vrame. Ghelooft die Mey-boom victorieus Die ons Godt schanck uyt minnen, Wt den gheslachte Iuda coragieus Een Leeu niet om verwinnen, Christus die eeuwighe Mey, Die maeckt alle herten bley met zijnen Gheeste jeughdigh, Die hem versoecken vreughdigh. O Prince Iesus, Mey-boom ghebenedijt Soo seer soet van reucken Ontfanght ons in u armkens wijt Aent Cruyce voor ons ontloken Ghy zijt onsen troost en al ons vreugt Alleenlijck by uwer deught, So worden wy deelachtigh In uws Vaders rijck waerachtigh. 