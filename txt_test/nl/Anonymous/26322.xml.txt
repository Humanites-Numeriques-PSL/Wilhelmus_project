 TObias om sterven gheneghen, Riep zynen Soon, en sprack daerteghen Mijn kindt // Bemint, Hoort met accoorden, Alle mijn woorden. Als Godt mijn Ziel heeft wech ghenomen Mijn Lichaem in een graef laet comen, En wilt // Oock milt, U Moeder draghen, Jonst al u daghen. Houdt haer in weerden en in eeren, Dinckt op t' perijckel en t' verseeren, Hoe zy // Droech dy Met grooter smerte, Onder haer herte. En als zy sal ghestorven wesen, Begraeftse nevens my, by desen Altijdt // Met vlijdt, En neerstich pooghen, Hebt Godt voor ooghen. Draeght in u herte Godt Almachtich, So dat ghy hem altijdt ghedachtich, Sijn meucht // van Jeucht, Tot s' levens enden, T' hemwaerts u wenden. Siet dat ghy niet t' enighen stonde, U en bewillicht in gheen sonde, T' ghebodt // Van Godt En wilt versteken, Noch gheensins breken. Van uwen goede helpt den armen, Aensiet hem lieden met ontfarmen, By dien // Aensien Sal u ghestade, Godt met ghenade. Helpt neerstich die behoeftich leven, Hebt ghy vele, wilt vele gheven, En doet // Oock goet, Met herten reynich, Al hebt ghy weynich. Gheeft trouwelijck al sonder sparen, So sult ghy rechten loon vergaren, Ter noot, Die doot, En zonden lossen, De Aelmossen. Aelmoessen vol charitate, Is in der noot een groote bate, En troost // Altoost, Seer groot beeven, Voor Godt verheven. Mijn Sone wilt u oock vermyden, Van hoererye, laet die bezyden, Hebt een // Wijf reen, Wilt daer beneven Gheen aencleven. De hooverdye en gheeft gheen stede, In u herte noch woorden mede, Van in // T' begin, Wracht zy t' bederven, Daer wy om sterven. En alle die om u arbeyden, Terstont wilt haren loon bereyden, En houdt // niet stout, Van gheen persoonen, Verdiende loonen. En doet oock gheen menschen gheschieden Dat ghy nood' hadt van ander lieden, Ter noot, U broodt, Deelt t' allen tyden, Die hongher lyden. Wilt om den naeckten te bedecken, Van uwen cleederen aentrecken. Maer meest // Die gheest- lijck sijn begraven, Deelt uwe gaven. Met den Sondaren vol vermeten So en wilt oock drincken noch eten, Maer gaet // Om raet, Den wysen vraghen, T' allen daghen. Danckt altijt Godt en bidt eendrachtich Dat hy u wil regieren crachtich, Dat fijn // Al dijn, Voornemen blijcke, Zijn woort ghelijcke. En sorght niet mijn Sone verheven Al leyden wy een arm leven, Voorwaer // hier naer, Wy hebben sullen, Van als te vullen. Indien dat wy ten allen tyden Godt vreesen en de zonden myden, En goet // Doen vroet, Na recht wy souden, Dit wel onthouden. 