 VErblijt verhuecht Gods weerde knechten Die Christum mindt, ten rechten sonder baer Weest cloeck gesint, in dijn aenuechten Niet vreesende sweerelts tormenten swaer Want Paulus schrijft ons met woorden claer Wilt wel versinnen Dat vleesch noch bloet Gods rijcke voorwaer En sal ghewinnen En vreest gheen grief, druck nog dangieren Al willen sy v door haer versieren Doon oft quartieren, aen allen zijden Staet vast op den steen, wilt niet falgieren Int lijden ws vleesch, sal uwen geest verblijden En acht gheen dreegen noch persequeren Ueruolghen, banden, laster oft sweert Maer Paulus schrijuen, wilt wel gronderen Hy castijt den ghenen die hy begeert Al lijdt ghy dan grief dat tlichaem deert Uan sweerelts kinders Achtet voor vruecht zijn cruyce aenueert Als vroom verwinders Cleyn is den druck die wy besuren Groot wert de vruecht in alder vren Die ons sal ghebueren sonder vermijden Weest niet versaecht in v dolueren Int lijden ws vlees, sal uwen geest verblijden. Al dooden sy tlichaem met grooter pijnen Weest wel ghemoet in v torment Al moet ghy ghelijck Christum verschijnen In sweerelts wesen bespot gheschent Weest strijdtbaer tot dat ghy den loop volent Al hier met vreden Dat tleuen Christi in v werde bekent In shemels steden Al willen sy v villen vlaen of branden Al lijt ghy ghewelt kercker en banden Tot ws mishanden wilt vrolick strijden Al wordy begheckt met schaemte ende schanden Int lijden ws vlees sal uwen gheest verblijden. Al wort ghy beproeft als Iob vercoren In uwen lichaem met smerten bloot Al lijt dijn vleesch, grief leedt en thoren Door haer ghewelt tot inder doot Dynen gheest verwacht triumphe groot By God verheuen Want desen tijdtlicken druck en wederstoot Can waerlick gheuen Een heerlickheyt by Christo schoone Strijdt met ghedult verchiert dijn kroone Wilt smenschen soon ghebenedijden Staet wel gherust in dwoort idoone Int lijden ws vlees sal uwen gheest verblijden. Princelick greyn Gods lieue vaten Al moet tvleesch lijden wilt gheensins vlien Want Christus spreeckt tot sdrucx verlaten Trijcke Gods moet ghewelt gheschien Noyt ooghe en heeft sulcke vruecht ghesien Als daer sal wesen Noch menschen mont, en soude bedien Als God ghepresen Den bereit heeft, die hem verknapen Al wert ghy gheschickt ter doot als schapen Wilt den troost rapen, in swoorts belijden Al dwingt v Babel met al haer papen Int lijden ws vlees sal uwen gheest verblijden. 