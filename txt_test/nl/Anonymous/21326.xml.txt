 EEn nieuwe liet wy heffen aen O mensch wilt nv Gods woort ontfaen En volcht na Gods gheboden En wilt alleen op Christum staen Wacht v van vreemde Goden. Neemt een exempel aen Israel Hoe datse God oock plaechde fel Al in de woestenijen Hierom en bidt niet aen den Bel Hy en can v niet beurijen. Maer gaet tot Christum dat edel greyn Hy is den wech die waerheyt pleyn Die duere, en oock dat leuen Coemt al tot desen verworpenen steyn Hy en sal v niet begheuen. Och mensche wilt God ghehoorsaem zijn En wacht v doch voor Babels wijn Daer van sy heeft gheschoncken Die Princen ende Coninghen fijn Die zijn gheworden droncken. Hierom wilt wt den slape opstaen En wilt niet meer tot Babel gaen Want sy soect v te verleyden Aldus wilt ghy Gods rijck ontfaen Wt Babel moet ghy scheyden. Al zijnse ghedoot alle ghelijck Die verlaten hebben Babels rijck Hierom en wilt niet vreesen Want sy sal inder hellen slijck Noch seer verstooten wesen. O broeders aensiet dese treken groot De vrouwe is nv in barens noot Den draeck coemt haer te voren Waer dat kint gheboren bloot Dat hy dat mocht verschoren. O dochter van Syon hebt goeden moet Al is den wech so smal als eenen voet Die ghy noch sult betreen Die stadt die is vol alder goet Maer sy leyt int verneren. Bekeert v ghy menschen groot en smal Die den gherechtighen veruolcht hebt al Oft v sal worden banghen Als den dach des Heeren comen sal Groot wee sal v beuanghen. Die gherechtighe hoort mijn vermaen Sullen in groote volstandicheyt staen En sullen triumpheren Met Christo op den berch Syons plaen Daer na staet ons begheren. Als dan sal God oock scherpen wel Sijn gramschap tot eender speeren fel Om te beschermen zijn dienaren Met die wolcken sal hy comen snel In zijn heerlicheyt openbaren. Dan sullen die quade spreken schier Dit zijnse die wy veruolchden fier Haer deel is by den Heere Wy achten haer leuen raserie hier Haer eynde sonder eere. Die dit liedeken eerstmael dichte Begheert dat God zijn herte verlichte Dat hy hem mach aencleuen Op dat hy zijnen naesten stichte En God den prijs mach gheuen. 