 DIe wachters hoorde ick rijden Ghi lantsknechten maect v inde weer Meynaert met sinen lammen leden Die comt ons voor heynsberch heyr Hy brengt met hem so menich man Ghy crijslieden wiltse aenschouwen an Ende wilt verdienen tprijsen Na doude lansknechts wijsen So haest als wy vernamen Ende hoorden des wachters woort Wy lantsknechten alle te samen Maecten ons al op die poort Men sach daer geen crijsknecht trueren het dochte ons meest gelderse boeren Wy boden haer goeden morghen Ende schoten daer in sonder sorghen Eenen brief is ons ghecomen Met een bode al op dat pas Daer in dat wy vernomen Dat Meynaert haer ouerste was O hertoch Willem hooch gheboren man Is uwen raet an Meynaert van ham Merten van Rossem en sulcke reden Si bringhen v om landen en steden Bode keert weder om tzo velden Dat gheuen wy v voor den besten raet Segt meynaert dat hi laet zijn schelden En sien wat in sinen boesem gescreuen staet Hi begheert van ons dese stercke stadt Schaemt hy hem niet wi weten wel badt Wilt hy ons crijghen leeren Den Keyser hebben wy tot een heere Hi begheert een antwoordt schriftelick Dat dunct ons wesen so vreemden spel Met spicen cortouwen ende der ghelijck Hebben wy leeren schrijuen wel Daer hebben wy mennighen lants|knecht by Sy schrijuen so dapper met puluer en bly Wilt hy die brieuen lesen Van die pocken sullen wy hem ghenesen. Op eenen morghen si ons beleyden Op eenen saterdach dat dat gheschach Mer des maendachs moesten sy wederom scheyden XIX. Vendelijn men vlieghen sach Si hoorden daer quam so grooten gewelt Meynaert van ham moeste rumen tvelt dat deden die borgoensche heeren Het narren spel wilden sy hen leeren Thof van borgoenien willen wi louen dat ons heeft ontset met spijse ende dranck nv sitten wy by den cacgel ouen Nirredom noeye is onsen sanc Op Meynaerts garde worden ons dye billen bloot Die Keyser loont ons met penningen root Wy maken ons cleeder doorsneden Naer donde lantsknechts seden Die dit liedeken dichten Dat was een lantsknechts goet Sijn herte dat sachmen verlichten Hi isser wel toe ghemoet Om Heynsberch te houden ende drincken den wijn Aen Meynaerts garde en wil hy niet meer sijn Hi laet hem sijn bullen vercoopen Hi wil blijuen bi skeysers hoopen 