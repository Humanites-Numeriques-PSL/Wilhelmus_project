 NU heffen wy een nieu liet aen Heer groot wonder hebdy ghedaen In Hollant inden Haghe Daer heeft bekent v Godlijck woort U knecht alsonder versaghen. Een Christen man heeft daer gheweest Uan Godt begaeft metten heylighen gheest Uan woorden was hy gheboren Seer heylich van leuen en wel gheleert Een vat Gods wtuercoren. Daer waren vergaert met felle moet Die meesters van Luewen heel verwoet Met Moncken en met Papen Sy zijn veruolghers des godlijcs woort Sy en cunnes niet missaken. Sinte Steuens moet heeft hy ghehadt Godts woort heeft hy vast aen gheuadt Hy en wilder niet af scheyden Die dulle Papisten en vreesde hy niet Wat si grimden oft wat si seyden. Dit saghen die Papisten met eenen nijdegen moet Sy wouden storten donnosel bloet Haer schande also te wreken Maer hy was bereyt ende hy loofde Godt Met singhen ende met preken. Hy sprack zijn broeders soo lieflijck aen Ick ga v voren volcht ghy mi na Sy antwoorden met ghesanghen Och broeder strijt vroom en vreest v niet Christus sal v ontfanghen. Hy stont soo blijdelijck aenden staeck Hy gheuoelde van binnen der liefden smaeck Hy sprack met eenen moede Heer Iesus ontfanckt minen gheest tot v Ende vergheuet hem die my dooden. Die weerlijcke Heeren som wisten wel bet Maer dwert hen vanden Scrijben belet Sy ghinghen Pylatus ghangen Sy leuerden de woluen donnoosel bloet Na allen huer verlanghen. Suypt op ghi woluen det martelaren bloet Suyptop en veruult uwen nijdeghen moet Tast toe snijt vant ghebraden Is Caim van Abel zijn broeders bloet Nemmermeer te versaden. 