 DEn lustelicken Mey Christus playsant Uol alder duechden groene Is door den heylighen gheest als nv geplant In alle gheloouighen coene Die tot desen Meyboom schrijt Wort van alle sonden quijt Sijn vruecht en al zijn leuen Wilt hem Christus minnelick gheuen. Het vriesen het sneeuwen is nv al ghedaen Die winter en mach ons niet dwinghen Die wet des ouden Testaments is al vergaen Die liefde moet al volbringhen Die vast aen Christus liefde cleeft Ende lief zijnen broeder heeft Als hem seluen na Paulus leeren Hy volbrenghet die wet des Heeren. De vogelkens singen op dat groene hout So vrolick onbedwonghen Dat zijn die Enghelkens menichfout Ende alle gheloouighe tonghen Dese singhen nv glorie fijn Moet Christo in die hemelen zijn Paeys mannen ende vrouwen Die op zijn woort betrouwen. Die Meyboom Christus so iuechdich bloeyt Met duechden menigherhande Hy heeft ons met zijnen dauwe bespoeyt Sijn bloet tot eenen onderpande Coemt alle die belast zijt ende slaeft Tot my seyt hy, ghy wort ghelaeft Ick sal v ontladen van sonden Mijn iock is licht beuonden. Sijn Godlick woort is een gebloeyet rijs Daer wy op moeten beeten Dwelck is beseghelt na Gods aduijs Met Christus bloedich sweeten Hy heeft den helschen viant groot Die sonde ende die eewighe doot Uerwonnen tot allen daghen Ende al onsen last ghedraghen. Coemt ter fonteynen die so oueruloedich staet Wilt vanden water drincken Het welck tot in dat eewich leuen gaet Christus wilt ons minnelick schincken Want daer vloeyt wt Christus buyck Leuende water tot onsen ghebruyck Den heylighen gheest eersame Schenct hy wt liefden tonser vrame. Gheloeft sy die Meyboom victorieus Die ons God schanck wt minnen Wten gheslachte van Iuda coragieus Een Leeu niet om verwinnen Christus den eewighen Mey Die maect alle herten bley Met zijnen gheeste iuechdich Die hem versoecken vruechdich. O Prince Iesu Meyboom gebenedijt So lustelick ontploken Ontfanghet ons in v armkens wijt Aent cruyce voor ons ontloken Ghy zijt onsen troost en al ons vruecht Alleenlick by uwer duecht So worden wy deelachtich In ws Uaders rijcke warachtich. 