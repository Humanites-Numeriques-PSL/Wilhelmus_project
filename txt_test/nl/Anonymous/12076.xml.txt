 MEt gheestelicke vreucht melodieus Laet ons nu vrolijck wesen: Want Christus onsen Heer’ victorieus Vander doot is verresen, Nu inde feest van Paesschen certeyn: En nu soo wort een soet liet ghemeyn Met spel en gheloouighe tonghen Alelluia alomm’ ghesonghen. Christus is onsen Paesschen, weet voorwaer, Een lammeken seer krachtich, Gheoffert heel voor ons op den autaer Des Heylich Cruys warachtich: Die hem voor ons aen’t cruyce liet slaen, Is uyt den graue nu ophestaen, Wt den slape des doodts ontspronghen: Dus wordt Alleluia ghesonghen. Ghestoruen is hy eens, naer Paulus leer: Hy en sal niet meer steruen: Die doot en sal niet domineren meer: Wy sullen t’leuen eruen, Door hem die inder eeuwicheyt leeft, Die ons sijn bloet seer mildelick gheeft, Als een Pellicaen voor sijn ionghen: Dus wordt Alleluia ghesonghen. Victorieus is Christus Coninck groot, Klaerder dan duysent Sonnen: Die helsche poorten der eeuwighe doot Heeft hy gheheel verwonnen: Sijn lieue vrienden daer uyt ghebracht, En heeft benomen Lucifers macht, Hy kan ons tot sonden niet dwinghen: Dus wilt nu Alleluia singhen. Denckt hoe d’Apostelen waren verblijt, Die vroukens naer t’ghewaghen, Naer dat sy haer Meester ghebenedijt Soo schoon verresen saghen: Al met een wonder schoonheyt ghecroont, Soo heeft hy daer sy selven verthoont, Hy sprack haer van hemelsche dinghen: Dus wilt toch Alleluia singhen. Die Katholijcke Kercke looft met vreucht Haren Bruydegom frisse: Den hemel ende aerde zijn verheucht, In sijn verrijsenisse: Hieromme ghy gheloouighe fijn Wilt in den Heere nu vrolijck zijn, En wilt uwen gheest daer toe dringhen, Om nu Alleluya te singhen. Princen des werelts, al door dit vermaen, Wilt met vreuchden Godt prijsen: Wt ‘tgraf der sonden wilt nu al opstaen, En gheestelijck verrijsen: Al die verresen met Christo zijn, Sullen verblijden in sijn aenschijn, Het hemels licht sal haer omringhen, Om nu Alleluia te singhen. 