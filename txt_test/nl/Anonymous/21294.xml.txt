 ALle die Gods woort beminnen Wilt beghinnen, vruecht tontfaen Dlicht is ghecomen ter werelt binnen Die de duysterheyt doet vergaen Na schrifts vermaen Dies wy gheloouighe coen, op dit saysoen Al met den herderkens vruecht bestaen. Israel wilt nv niet duchten Uan v suchten, nv cesseert Doude serpent dat moet nv vluchten Een kindeken cleyn nv triumpheert Ueriubileert Hy is die sterre verheuen, wilt vrolick leuen Daer Balaam af heeft ghepropheteert. Als crachtich regent, het oude serpent Heeft hy ghebrocht al int verdriet Duyuel en doot heeft hy gheschent En heeft ons al verlost om niet Dus eer hem biet Wilt vast betrouwen, sonder verflouwen Door hem is ons ghenade gheschiet Sijt al tsamen met Christo besneden U boose seden nv wt roeyt Hy heeft zijnen Uader ghestelt te vreden Hy is de fonteyne die eewich vloeyt Dus druck verfoeyt Hy sal ons beurijen, om ons verblijen Hy is den wijngaert breet ghegroeyt. Princelicke nacie, tot deser spacie En zijt niet meer van herten swaer Ghy zijt verlost van uwer dolacie Gods sone is ons gheboren eenpaer Ons middelaer Dus wilt ontfanghen, sonder verlanghen Uan ons broeders dnieuwe Iaer. 