 Waer is die dochter van Zyon. Ick soudese so blijde maken, Ick soude haer een bootschap doen Van alsoo groote saken. Doemen al de Werelt beschreef, Doe ginck een Maghet sware Te Bethlehem daer zy doe bleef, Ende ontfinck haer kint al dare. Aen glas al schijnter doore Ten breeckt niet vander Sonnen, Dus heeft die Ionckvrou na een voore Ionckvrou, een kint ghewonnen. Aen duysternis is ons verclaer, Een licht is ons geresen: Een Maghet heeft een kint ghebaert Dat dunckt ons wonder wesen. Nu is hy teder ende cranck, Een Maghet sal hem voeden. Wy moghent hem alle wel weten danck Van zijnder grooter armoeden. Hy toondt zijn goedertierenheyt Noyt en was hy verbolghen: Hy drijft soo grooten ootmoedicheyt, Wy en connen hem niet naervolghen. Maria nam hem op haren schoot Sy custen aen zijnen monde, Die minne hadde zy alsoo groot Tot hem in alle stonde. O Heere, lof moet u altoos zijn, Wilt ons dan gheleyden Met die weerde Moeder dijn, Als wy alle van hier scheyden. 