 Wilt ghy wesen een Oorlochs man Een Camper ende Ridder des Heeren Laet u teeckenen doet wapen an Strijden end vechten moet ghy leeren. Want wy en hebben hier gheenen strijt Teghen ons vleesch en bloet alleene, Teghens de hoocheyt des werelts wijt, Moeten wy vechten int ghemeen. Teghen Keyser, Coninck, Vorsten groot, Al die de duysterheyt regieren, Moeten wy campen tot in den doot, Oprechten vroom Christus banieren, De schalckheyt veel argher dan fenijn, Der gheesten die in de locht wercken, Moeten wy oock bevechtende zijn, Haer loofheyt end bedroch aenmercken, Sy sonnen teeckend end wonder doen, En door een schijn der waerheyt lieghen, Die haer niet vast aen Christum hoen, die sullen sy alle bedrieghen, Dus laet ons hopen met goet verdrach, Verlatende ons quaey manieren, Op dat ons God in den quaden dach, door sijnen gheest mach wel bestieren. In een lichaem der sonden subject, Woont met Gods Gheest vry van geschille, Noch in gheen ziele hy in en treckt, Onghehoorsaem en quaet van wille. Maer die Christum soecken vroech en spa Om dienen sonder te cesseren, Sal hy ontfanghen en vryen van scha, Indien sy hem niet en temteren. Aendoen sal hy haer sijn wapen sterck, daer mede hyt al heeft verwonnen, Ende moedt gheven want tis sijn werck, Victorye sal hy haer jonnen. Dus staet, weest vroom in al u gevecht Omgort u lenden met der waerheyt, doet aen dat pancier goet end oprecht, de gherechticheyt sonder swaerheyt, Weest gheschoeyt aen uwe voeten wel, Met d'Euangelium des vreden, Om te loopen als een bode snel, Bootschappen Gods ghenadicheden. Neemt aen t'gheloove tot een schilt, Teghen den duyvel onmanierich, Waer me gheblust worden en ghestilt, Alle sijn scherpe pijlen vyerich, Den Helm der salicheyt wilt noch voort Cloeckelijck op u hooft oock stellen Grijpt dat sweert des Geests dwelc is Gods woort, Om u vyanden me te vellen, Draecht Christus teecken dat roode cruys Treckt willich uyt met hem te velde, Lijdt, smaet, druck, noot, angst, met confuys, Neemt so sijn rijck in met ghewelde. Wilt loopen cloeck met verduldicheyt, Lijdtsaem sonder eenich verlanghen, In den strijdt die u God leyt, Danckt, looft, prijst hem met blijde sangen. Wilt roepen, smeecken, bidt in den geest, End houdt goey wake t'allen stonden, Vlucht niet om druck lijden of tempeest, Een oprecht Ridder wert ghy ghevonden. Want die uyt dit strijden wijcken al, Die en sullen God niet behaghen, Maer die volstandelijck vechten sal, Tot in den doot sonder vertsaghen, Afwasschen salmen sijn tranen swaer, Sijn lijden dat wert al ghenesen, Blinckende cleederen wit ende claer, Sal hy aendoen end blijde wesen. Een croone met grooter melodie Sal Christus op sijn hooft oock gheven, Dat wert sijn loon en sijn soudie, Hier boven nu in dat eewich leven. 