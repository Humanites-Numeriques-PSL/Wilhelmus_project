 ICk roepe v o Hemelsche Uader aen Wilt mijn ghelooue stercken Op dat ick mach vromelijck bliuenn staen Met v waerheyt aenghedaen Al sonder af te gaen//och wilt in mi wercken. O Heere in den noot doet my bijstant Gheeft my mont om spreken Ick ben hier in mijn vianden hant Inden wreeden leeuwen tant U heylich woort playsant//doet mi wt breken. Mijn cracht is seer cleyn v heer bekent Wilt my toch aenueerden Uwen gheest der waerheyt in my sendt Ghy zijt mijn fondament Weest mi altijt ontrent//dat ic mach volherden. Die Heer spreect tot my en weest niet beureest En wilt oock niet beuen Al vint ghy v hier in een wilt foreest By den draeck en oock dat beest Ick sal v minen gheest//tot trooste gheuen. Hoe compt dat ghy v voor menschen veruaert Die toch moeten steruen Ick hebbe v wt verre landen vergaert Als mijn oochappel bewaert Want ghy zijt van minen aert//ghy en sult niet bederuen. Keert v tot my mijn leden teer Soo muecht ghy salich wesen En vreest noch en beeft voort aen niet meer Ick ben alleen v Heer En wijct niet van mijnder leer//mijn volck gepresen Compt alle tot my die hier aerbeyt Belast zijt en beladen Een eewighe vruecht is v bereyt Al door ghenadicheyt Ic sal v met claer bescheyt//wt liefden versaden. Ghy zijt mijn vrienden ist dat ghy doet Al dat ick v ghebiede Ick laet voor v mijn leuen goet Och mijn wtuercoren vroet Wt grooter liefden soet//dat dit gheschiede. O Syon om uwen wille hoort Heb ick soo veel gheleden Ick heb v ghegeuen mijn Goddelijck woort Om te bringhen in accoort Als ghy daer laecht versmoort//in v boosheden. O Syon mijn alderliefste schoon En wilt niet vreesen Uoor die tlichaem persequeren oft doon Ick sal v in minen troon Gheuen des leuens croon//en vruecht vermeren. O Syon mijn alderliefste bruyt Bouen alle vrouwen Mijn Goddelijck woort in v herte sluyt En latet van v niet wt Mijn alderliefste spruyt//ic sal v my trouwen. Weent ende schreyt eenen weynigen tijt Ghy sult haest verblyden Een eewighe vruecht noyt sulcken Iolijt Es voor hem die my belijt Uoor den menschen vol van spijt//tot eewigen tijden Blinckende als die sonne schijn Bouen alle claerheyt En cleederen wit van siden fijn Sullen die wtuercoren mijn Aendoen en blyde zijn//en rusten van swaerheyt. Een troostelijck woort elck hooren Die hier nu trueren Als die basuyne sal gheuen gheschal Compt hier mijn lief ghetal Ick sal v gheuen al//mijn rijck te voren. Gedenct den gheuangenen als mede geuaen Ghij wtuercoren Ende bidt den Heere dat hy my saen In ruste wil ontfaen En afwasschen al mijn traen//hy sal v verhooren. Oorlof aen broeders en susters ghemeen Wy moeten nv scheyden Tot dat wy comen by Christum alleen Dus hooftman en anders gheen Wilt v daer toe bereen//daer wil ic v verbeyden. 