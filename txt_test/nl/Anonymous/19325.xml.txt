 Myn siele looft den Heere Want hi heeft so heerlijck gedaen Looft ende prijst hem seere Die v in zijn genade heeft ontfaen Die v dede zijn woort verstaen Die v leyden op die rechte baen Tot den eewighen leuen aen. Ick socht hem in duysterheden Die mijn siele soo seer bemint Ick en vant hem tot gheender steden Doen ick vleeschelijck was ghesint Als ick was der weerelt vrient Ende volchde den leyders blint Na den wille van tverloren kint. Och waer sal ick hem gaen soecken Die my soo lief heeft ghehadt Ick en vinde hem in gheenen hoecken Uander Babilonische stadt Want haer herders zijn droncken en mat Sy verlaten den rechten pat Ende soecken al der weerelt schadt. O ghy hoochste herder verheuen Bouen alle herders fijn Wilt my toch te kennen gheuen Waer v wellustighe weyden zijn O Hemelsche medecijn Lauet my met uwen claren wijn Plant v liefde recht int herte mijn. Tot der schrift dat ick my keerde Seer verblint was mijn verstant Maer den gheest Gods die mi leerde Die leyde my metter hant Tot in des Uaders lant Daer ick Christum den Heere vant Een soo lieffelijcken ionghelinck playsant. In Esdre vant ick gheschreuen Hoe dat desen Ionghelinck fijn Op Syons berch verheuen Croonde die wtuercorenen zijn Doen dacht ick o soet aenschijn Mocht ick oock deelachtich zijn Dat goet der wtuercoren dijn. Soect my ghy sult my vinden Wt dese woorden verstont ick dat Die Gods woort doen dat zijn zijn vrienden Soo ick las in een ander blat Elders stont van die heylighe stadt Die den Enghel metter maten mat Maer dese woorden en verstont ic niet plat. Wat stadt mach toch dit wesen Dacht ick menichmael in mijn ghemoet Het is Gods ghemeynte ghepresen Dit leerde my die gheest Gods goet Maer si is ouerdeckt met bloet Door het lyden datmen haer doet Om tgetuychghenisse van Christo soet. O ghy schoonste onder den wijuen Hoe staet ghy hier dus mismaeckt Waerom wiltmen v dus verdrijuen Daer ghy altijt na vrede haeckt Weten si niet dat die v ghenaeckt Dat hy den oochappel gheraect Uanden Heere die v heeft ghemaeckt. Ick heb sprack si die schoone Uoor die weerelt ghetoont die rechte leer Maer die wachters van Babels throone Die wonden ende sloeghen my soo seer Nochtans en zwijghe ick nemmermeer Te vercondighen den lof ende eer Uan minen bruydegom Godt ende Heer. O ghy schoonste onder den vrouwen Hoedanich is toch uwen vrint Och mocht ick hem eens aenschouwen Die mijn siele soo seer bemint Doen sprack si o lieue kint Uanden hemel hemels ghesint Een sodanighen is mijnen vrint. O ghy schoonste onder den vrinden Die my v liefde hebt gheiont Mocht ick v daer buyten vinden Ende cussen aen uwen mont O Heere maeckt mijn siele ghesont En verlaet my tot gheender stont Want ick begheer v van herten gront. Doen ick hem hadde gheuonden Den Heer der gheloouigher fijn Doen begheerde ick te wesen ontbonden Uan alle den valschen schijn Al wat menschen leeringhe zijn Die schoude ick ghelijck fenijn Ende hielt my aenden rechten wijn. Hoe wonderlijck zijn uwe wercken O Heer almachtighe Godt Wilt my in uwer waerheyt stercken Wapent my door v ghebodt Weest my een vaste borcht en slot Teghen al der weerelt spot Want si achten v kinderen sot. Gods edele volck ghepresen Is ter weerelt in groot gheween Ueruolcht ter doot verwesen Ghelijck den verworpenen steen Mijn leuen moet worden ghemeen Met dese lieden een Want het is Gods volck en anders gheen. Nv doet na Paulus rade Hy doet ons een schoon vermaen Dat wy des Heeren ghenade Niet te vergheefs en souden ontfaen Lieue broeders en wilt v niet verslaen Als v alle menschen versmaen Want soo hebben si altijt ghedaen. Het moet doch alsoo wesen Hier op des weerelts termijn Dat die quade worden ghepresen En Gods kinderen veruolcht moeten zijn Maer o alle ghy gheloouighe fijn Ureest v niet voor druck en pijn Want het sal noch eens al beter zijn. Looft den Heere der heyrscharen Uan zijn groote barmherticheyt Godt die quam int vlees hem openbaren Dats een groote verholentheyt Sijn schapen heeft hy selue gheweyt Soo hy hadde toegheseyt Looft den Heere inder eewicheyt. 