 HOe moghen wy doch o Heere almachtich Also totter ydelheyt zijn gheresen Dat wy vergheten v goetheyt crachtich Die ghy ons ghetoocht hebt, Heere ghepresen Want also wy lesen Doen wylien inder doot Waren verwesen Door onse sonden snoot So verlostet ghy ons, o Heere groot Met v bloet root En liet v goetheyt op ons schijnen Maer nv so doet die ydelheyt bloot Altijts exploot Den gheest, want tis groote pijne Der ydelheyt onderworpen tzijne. Dus helpt ons, o God, en wilt nv vermeeren U goetheyt die groot is bouen maten Op ons v schepsel, o Heere der heeren En coemt ons crancheyt nv oock ter baten Want hoe groot van staten Sy en vermoghen niet Wilt ditte vaten Sonder v hulpe siet Helpt ghy ons niet, in ons verdriet Hoort dit bediet So moeten wy gansch verdwijnen Wy zijn die Adam in sonden liet Cranck als een riet O God, want tis groote pijne Der ydelheyt onderworpen tzijne. Wy bidden v o Heere verheuen Laet v gracie op ons douwen Want wy zijn doch onderworpen bleuen Der ydelheyt beyde mannen en vrouwen Aldus int benouwen Sijn wy ghewent O God vol trouwen Door tfenijnich serpent Dus bidden wy v o hoochsten regent Sijt ons ontrent Uerlost ons van sduyuels lijne Maect uwen naem excellent In ons bekent O God want tis groote pijne Der ydelheyt onderworpen tzijne. Wy bidden v God, zijt onser ghenadich En helpt v dienaers nv ten tijden Want wy zijn ghequelt vant vlees mordadich Ons sinnen van binnen inwendich strijden Den duyuel met nijden Als eenen Leeu seer fel Uan allen zijden Omgaet hy ons seer snel Om de siele te bringhen int ghequel Tvlees valt rebel Den gheest tot elcken termijne Ghy moecht ons helpen, en niemant el Door v beuel O God, want tis groote pijne Der ydelheyt onderworpen tzijne. Prince o God schept een nieu creatuere Uan in dees vre, na v behaghen Sent uwen gheest, die ons suyuer en puere En voorts verstercke van daghe te daghen En sullen wy verdraghen Allen teghenspoet Ia sduyuels laghen Met al tsondich ghebroet Uertreden door v hulpe goet Gheheel onder de voet En bringhen svleeschs lust te ruijne Door v hulpe o Heere vroet Die ons bystant doet Want anders o God waert groote pijne. Der ydelheyt onderworpen tzijne. 