 HOe soudick my verblijden In al mijn boosheyt quaet Want die tot allen tijden Al naer mijn siele staet God ist dien ick verlaet En gae naer vreemde Goden Wijckende van zijn gheboden En doe der boosheyt raet. Ick hebbe hooren claghen Ouer mijn boosheyt groot Want die mijn siele iaghen Die haecken naer mijn doot Daer toe dat herte vloot Om ouerspel te bedrijuen Mocht ick noch troost ghecrijghen Ick en claechde gheenen noot. Soude hy my oock begheuen Die eens ghelaten heeft Sijn Rijcke ende hier zijn leuen Uoor my die nv dus sneeft En met ander herders leeft Boelerende met ontrouwen Dwelck my wel mach berouwen. Want my mijn cracht begheeft. Ick wil gaen soecken Al inder Roosegaert En vraghen in alle hoecken Naer hem seer onghespaert So Ieremias verclaert En laten nv dboeleren Uan hout en steen passeren Daer door my therte beswaert. Het staet my al te haten Daer ick my op verliet En schuwen die hooghe staten En volghen hem sonder verdriet Och wat is mijns gheschiet Dat ick hem hebbe begheuen Den Coninck van mijn leuen Want buyten hem en leeftmen niet De Goden deser weerelt Sijn boos naer Schrifts vermaen Al zijnse net bepeerelt Sy moeten alle vergaen Dus wil ickse al versmaen En wederomme keeren Tot mijnen bruydegom met eeren Hy sal my wel ontfaen. Al dat hier is voor ooghen Dats stof en asschen snoot Dus wil ick my tot hem pooghen Die voor my inde doot Ghinck door lijden groot En heuet mijn last ghedraghen Om mijn schult is hy gheslaghen So die Schrift tuyghet bloot. Prince aenhoort mijn kermen Ick come tot v beschaemt Ick bidde v wilt mijns ontfermen Want v dat wel betaemt Want ghy daerom hier quaemt Dus wil ict al verlaten En houden my na der maten Met v in ionsten versaemt. 