 ICk weet een Vrouken amoreus, Sy heeft mijn Herteken bevaen, Met haer gantsche minnelijckheyt, Ick en kan haer niet ontgaen Haer jonste moet ick draghen, Haer wezen is soo fier Sy staet in mijn behaghen. Schoonder Wijf en weet ick hier Dus wil ick my vermeten, 'tIs recht dat ick haer vrientschap bie Want sy doet my vreucht vergeten, Soo reyn is sy van sinne, My is te bedt dat ickse sie, Die alderliefste die ick beminne. Haer mondeken root haer ooghjens klaar Sy blincken als Kristal, Mocht ickse spreken oft komen naer, Dat waer al mijn begeeren, Maer lacen neen ick niet, Dat doen de Nijders tonghen, Och sy brenghen ons int verdriet. Dat doet dat sy is te hooge gebooren, Dies ick wel mach klaghen Al heb ickse in mijn hert verkooren Ick en kan haer niet beklagen, Och lacen sy acht mijn kleyn, Ick wil noch al in hope leven Ende dragen mijn druck alleyn. Die Liefste en kan ick niet begeven Sy staet so vast in my, boven al die daer leven, Het is recht dat ick segge dy Och woude sy dat verstaen Dat ick haer getrouwe Boel soude zijn, Soo waer al mijn treuren ghedaen. Och Venus Vrouwe siet aen mijnen staet Voor alle Ionckvrouwen eere, Ghy zijt mijn troost mijn toeverlaet, Ick bidts u minnelijck op u eere, Ghy zijt mijn Liefden dies wel waert, Dat ick u diene mijn leven lanck Schoon Liefken als ghy 't begeert. Die dit Liedeken heeft ghemaeckt Het quam uyt rechter Minnen, Al en heeft hy't niet te recht gheraeckt Men sal't int beste versinnen, Al hevet luttel ghesticht Ter eeren van sijn Lieve Heeft hy dit Liedt ghedicht. 