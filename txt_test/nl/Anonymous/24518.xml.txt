 Addeu myn vroude addev solaes myn blyscap laet ick by v staen ic wyl mi in desen ternoey besluten ter doeren des lidens byn ic in gegaen In desen ternoey wil ic nv stryden ende volgen den banier dat voer my gaet mynen heren wil ic getrouwe wesen ende gaent ynt casteel dat tegen my staet Dat casteel is my alsoe seer en tegen daer ic mit willen byn ingegaen Want liden en wil my niet begeuen soe lange als ic dat leuen haen Och god ende onse vrouwe mach icket wal clagen synt dat ic jerst in dit leuen quam soe en drufte ic die wateren des rouwen niet haelen wtter cysterne van bethlahem Och god ende och god wat is dit leuen daermen dus voel in lyden moet en haddes god seluen niet gegeuen ten waer te liden om geen guet Allen troest der creatueren is my ontweken dat clage ic god ende onser vrouwen ende alle solaes heeft my begeuen mer liden en dede my nye ontrouwe Gheuangen byn ic in swaeren verdriet help ryker here god dat clage ic di ic weerde ghelaten aen allen syden mer trouwelic staet my liden by Alle solaes der werlt heb ick begeuen ende hape daer groet loen af te ontfaen ende waenden voertaen in vreden te leuen mer als my doncket is liden myn loen Och god die hem wal konde geliden waer dat lief of waer dat leet die solde hem nae wal seer verblyden als dat aen een steruen gaet In druck waer oec wal troest gelegen die hem te rechte sueken kan dat most een constich meyster wesen ende leggen alle syne vlyt daer aen Myt rechte moegen wy van desen liden wal spreken want wy twee gesellen syn als ick myns heren gades vergete soe roepet my liden weder in Een ternoey is my van swaeren verdriet help ryker here god dat clage ic di heb ic troest of en heb ic en geen ic moet my liden ende swygen al stylle Een ternoey te stryden en is my geen spoel dat claghe ic god myn auentuer geue hi my troest hi dede soe wel want my dat leuen wort soe suer Als ic van desen ternoey hoer spreken van vresen doet my myn herte soe wee schilt ende speer moet al te breken die helm des vreden gaet al ontwee O Maria der sundaren troest waer heeft ye rydder ternoey gestreden god seluen heeft hem daer wt verloest mer druck ende liden is al myn troest Vremde byn ic in veren lande daer ic dus voel in liden moet ende ongetroest moet ic daer gaen als een ellendich pelgrym doet Ick bloeyden als enen groenen swych doe my die grawe roc waert aengedaen och god ic moet verdorren eer tyt want druck ende liden heeft my beuaen Ick mach der tortelduuen wal licken die oren gaden verlaren heeft soe vlieget sy op enen dorren swych ende si is truerich tot alre tyt Ick bidde maria der moeder gades dat sy my helpe myt hoere hant dat ic in desen stryde volduere want myne siele daer voer steet toe pande Maria en wilt my niet vergeten aen v weerde vrouwe staet alle myn troest gy syt een steerne des meers geheyten ghi hebter dit jaer soe mennyge verloest Weest vroeme ende wilt v niet versagen mer hebt altoes enen gueden moet soe mach ic my nae wal seer verblyden alst hier aen een steruen gaet Als dese joncfrouwe dus heeft gestreden ende wat sal dan daer wesen dat loen die blyscap des hemels mit allen hiligen ende god sal seluen wesen hoer croen 