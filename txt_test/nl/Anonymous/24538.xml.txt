 Ic drage dat liden verborgen beslaten in mynen gront vanden auent totten morgen werde ic daer af gewont Ic byn alleyn int liden Och lacie ic byn alleyn hoe soldick my verblyden der trouwen en vyndic geen Daer comet soe mennych suchten al wt myns hertsen gront mocht ic des lidens vluchten ic dedet in corter stont Nv ist aldus gelegen ten mach niet anders syn men willes my niet verdragen dus blyuet die sorge myn Och wie mach icket bet clagen dan die den troest verleent hi wilt my helpen dragen tys also trouwen vrent Ick wil in hem verblyden ende hapen tot alre tyt dat hi my voer dit liden sal geuen u groet jolyt Die troester van hier bauen die alle herten kent die wille my altoes lauen als hi ons liden toe sent Hy heeft die perse getreden al om die mynne van my ick salt hem weder gelden soe voel alst in my sy Hoe voele du kanste gerapen al wt den liden myn dat geue ic di te baten tmoet al geleden syn 