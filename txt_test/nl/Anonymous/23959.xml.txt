 HOort toe ghy Christen sinnen En wilt niet sijn beswaert Alle die Godts Woordt beminnen Soo ons Joannes verclaert, Int sevenste Capittel beschreven Hoe Jesus smorghens vroech Ghecomen is inden Tempel Leerende t'volck menich goede exempel De Pharizeen hadden spijts ghenoech. Die Pharizeen quaede van ghedachten Quamen voor Jesum op dat pas Een Vrouken dat sij brachten Die in overspel bevonden was. Sy seyden: Meester dese Vrou is bevonden In overspel met boos gheschal Dus wilt hier vonnis over gheven In Moyses Wet staet gheschreven; Datmen dusdanighe steenen sal. Om Jesus t'achterhalen Hebben sy desen list geleyt Want hy met soeter talen Altijt sprack van bermherticheyt, Om Jesus t'ondersoecken, Oft hy sou hebben gheseyt Datmense soude steenen Dat was haerlieder meenen Dat en waer gheen bermherticheyt. Christus de Heere vol weerden, Die booch hem neder seer saen Ende schreef daer inder eerden, Wat sy selve hadden misdaen Sy saghen daer int ronde Op malcanderen al ghemeen Hoort wat hen Christus oorconde Die van u is sonder sonde Die worpe den eersten steen: Hier by moghen wy bedieden, Dat een ieghelijck wel verstaet Sijn Hofken suyver sal wieden, Eer hy in eens anders gaet En wilt gheen vonnissen gheven Daer ghy selver in beschuldicht zijt Want sy saghen daer gheschreven Haer misdaet dat sy hadden bedreven d'Welck ons d'Evangelie belijt. De Pharizeen ghemeene, Sijn al te samen wech ghegaen, En lieten daer alleene, Het Vrouken voor Christum staen, Christus al sonder sparen Hy vraechde t'Vrouwen saen Waer dat sy waren ghevaren Al die haer quamen beswaren, Ende haer beschuldicht haen. Heeft u iemandt verdoemt van desen, Heeft Christus t'Vrouwen ghevraecht, Och niemandt Heere ghepresen Sprack dat Vrouwen seer versacht Soo en wil ick u niet verdoemen Sprack tot haer Christus de Heer, En dient gheen vremde Afgoden, Gaet leeft na mijn Gheboden Ende en sondicht voordaen niet meer. De bermherticheyt ons Heeren Moghen wy hier by verstaen Elck die hem wil bekeeren Al is hy met sonden belaen, Wil hy voort deuchdelijck leven, Hy wordt door Christum bevrijt, Maer en wilt gheen oordeel gheven, Daer een ander om soude sneven, Op dat ghy oock niet gheoordeelt en zijt. 