 SEer selden dat men yemant vint diet in-ghekeerde leven Hier gunstigh is, oft dat bemint, Of gaet hem daer toe gheven. Of die reyn leven na de gont Sonder eyghen behaghen Veracht, verlaten, t'eenigh stont Niemant dan Godt en claghen. Of die in alle teghenheyt, Ghelaten en verwonnen Hier blyven in de eenigheyt Als stralen in de Sonne. Dit leven heeft een goet begin, dat Godt wel sal vol maken, So wie dat hier wil treden in, Tot kennis sal hy raken. Maer hy moet eerst ontledight sijn Van d'aertsche creatueren, En selfs aencleventheyt en schijn doort sterven der natueren. En soecken so dat eenigh goet Diep in sijn ziel van binnen daer Godt hem in verlichten moet Sal hy te rechte vinnen. Die Enghelen in' sHemels throon die sullen haer verblyen die Godt, om Godt dienen haer loon Van als ghebenedyen. Voorwaer tis alle blijtschap waert die Godt dit heeft ghegheven dat in sijn Gheest hem openbaert Gods liefste wil verheven. Sijn hertgen en ghevoelt gheen pijn Van minne sijnde droncken Tis mijn Lief mijn, en ick de sijn Al door de min gheschonken. Oorlof Princen in desen Feest, V hertgens laet ontspringhen, Vereenicht sijnde met Gods gheest Voor Godt suldy wel singhen. 