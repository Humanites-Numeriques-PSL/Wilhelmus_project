 VVy die roemen te zijne Leden Christi Dien roem tallen termijne Moet blijcken vry Vrienden hier by Al zijn wy wijt gheseten Malcanderen vergheten Gheensins en moeten wy. Hoe wel wy wter ooghen Woonen verscheen Therte moet niet verdrooghen Hert als soutsteen Och vrienden neen Maer tdient somtijts bewesen Metten Gheest Gods ghepresen Noch te zijne by een. Wanneer Gods Gheest verheuen Roeringhe gheeft Als dan dient wel gheschreuen So tvat in heeft Hoe tvleesch aencleeft Met zijne boose lusten Den Gheest moetet doen rusten Om tooghen hoemen leeft. Tleuen wedergheboren Na Christus aert Dient vrienden wtuercoren Gheopenbaert Waer datmen vaert In wat landen oft steden Ghedencken Christus leden Moetmen, so Schrift verclaert. Paulus vroom van bedrijue Voor Godt bekent Al was hy metten lijue Dickwils absent Metten Gheest ient Sijn Broederen accoordich Was hy als teghenwoordich Tallen tijden ontrent. Dit selue na zijn schrijuen Bleeck metter daet Dat wy sulcx oock bedrijuen Is wel mijn raet Hoet met v staet Int ghemoet principalijck En Gods volck generalijck Ons somtijts weten laet. Alst v dunct in saysoene Schrijft doch aen my Des ghelijcken te doene Hoep ick aen dy Vrienden hier by Machmen (sonder vercouden) De liefde onderhouden So v kennelijck sy. Liefde elck te bewijsen Ons God ghebiet Sulck licht te laten rijsen Vergheet doch niet Voort wel toe siet Van tsondich misregeren Dat alle dijn hanteren Tot sHeeren prijs gheschiet. In als de prijs des Heeren Soeckt nacht en dach Dat al v laboreren Wel bestaen mach Hebt goet verdrach In druck, veruolch oft schade Versuymt niet Gods ghenade Om tijtelijck aenslach. In tijtelijcken handel Mate oorboort Maect datmen van v wandel Vromicheyt hoort Tmeeste confoort Wast Joannem int hooren Dat zijn Broeders vercooren In vroomheyt ghinghen voort. Tmeeste veriubileeren Ist oock voorwaer Dat de kinders des Heeren Vroom zijn eenpaer Elck Lidt eerbaer Van tlichaem Christi iuechdich Mach hem om leuen duechdich Neerstich schicken daer naer. Duechdich poocht voort te gane Als vroom ingien Dwijl dat ick dit vermane Voor goet aensien En bouen dien So ick v doe publijcke Ghedenckt mijns der ghelijcke So haest alst can gheschien. Malcanderen ghedincken In ons ghebet God dien brantoffer schincken Dient onbesmet Dus sal deen let Des anders lasten draghen Om nae Paulus ghewaghen Veruullen Christus wet. Om Christus wet veruullen Wel ghefondeert Wat wy dies meer doen sullen Tsgheests saluen leert Datmen hem keert Vant quaet, en doen het goede Kiesende sgheests armoede Hier in wert God gheeert. Dat God in allen dinghen Eere ontfaet Hier toe moet wy ons dwingen Met cracht en daet Vrienden, Schrifts raet Volcht in al uwe daden Laet gheen doornen beschaden Dedel Goddelijck saet. Gods saet weest niet vercleenich Ghesaeyt int lant Dat ghijt in aerde steenich Doch niet en plant Der Sonnen brant Soudet haest doen verdwijnen So ware al v pijnen Ghetimmert op drijfsant. Laet Godts saet oock niet dalen Op den wech breet Daert sHemels vogels halen Eer datment weet Maer wel bereet Gods saet, hooghe van waerde Ontfangt in goede aerde Op dattet vrucht wtspreet Hier mede wil ick laten Mijn schrijuen staen Wilt toch int goede vaten Dit cleyn vermaen Jonstich ghedaen Voor een scheyt Liet wt minnen Het eynden en tbeghinnen Laet toch ter herten gaen. Gaet v dit Liet ter herten Als Christenen fijn Het wert voor uwe smerten Een medecijn Op dit termijn Sijt hier me God beuolen De selue voor tverdolen Wil ons beschermer zijn. 