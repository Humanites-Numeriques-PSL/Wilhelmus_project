 Den Armen wilt deucht en bystant doen Die by u altijt sullen woonen, Uyt een trou herte mildelick wilt hun voen, Soo crijght ghy tot u beloonen, Gods seghen tot verschoonen. Den Heer sal hem genaed'lick aensien Die zijnen armen Broederen clachtich Uyt zijnen goedren hantreyckinge zal bien: t'Rechte loon wacht hy warachtich, Toegeseyt van God almachtich. t'Is God een behagen en troost groot Die den armen mensch comt te baten, En op zijn vrolick dach selfs ter tafel noot, Die en sal Godt niet verlaten, Maer hebben der vreuchden maten. Ghy die den nootdruftigen neemt aen, En hem versorcht van noodicheden, Die Zalt op aerden gelucken, en wel gaen, Want hy wert met als zijn leden Behouden in goeder vreden. Noot-hulp diemen den armen bewijst, Die sy niet moghen compenseren, Sal u vergolden worden naer Schriftuyrs lijst, In d'opstandinge vol eeren Der rechtvaerdigen des Heeren. Ghy Princen hebt op den armen t'ooch, Wilt haer doch in noot niet afwijcken, Maer doet haer bystant, altijts nau vermooch, t'Eewich loon sal u verrijcken, Want by ons de Liefd' moet blycken. 