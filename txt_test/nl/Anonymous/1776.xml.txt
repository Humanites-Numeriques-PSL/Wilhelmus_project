 DAer ic lest leet Daer vant ic een ioncfrouwe Ic seyde haer in secreet Ic vare naer die landouwe En si volchde mi naer Daer hoerekint daer Alder mijn liefken daer Daer icxse vant Die ouer schoone roose Ic namse bider hant Ic custese daer een poose Het stont varinck claer Daer hoerekint daer | Alder mijn liefken daer Teerste ghebet Dat si aen mi begherde Mijn hooft cleerken net Lief wachtet vander aerde. En ic consenteerret haer daer hoerekint daer Aldaer mijn liefken daer Wat ic haer boot Het was wel haren wille Al op haer buycxken bloot Leydick mijn hant al stille En si loech eenpaer Daer hoerekint daer Aldaer mijn liefken daer Hoe vriendelijc hi sprac Al tot dat dierken schoone Sijn lancie die si brack Hi chreech van haer te loone Want ten schilde haer niet een haer Daer hoerekint daer Alder mijn liefken daer Wat ic haer gaf Het was haer al in namen Ic toochde haer mijnen staf Si en wilde haer noch niet scamen Maer si quam altijt bet naer Daer hoerekint daer Aldaer mijn liefken daer Wilt dit in dancke ontfaen Al smaectet van den grouen Haer buycxken is op ghegaen si is beschout met prouen Het is int openbaer Daer hoerekint daer Aldaer mijn liefken daer 