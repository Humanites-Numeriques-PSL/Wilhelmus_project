 IOannes roept betert v tot alder stont En wilt v boosheyt ouerdencken Bidt om ghenade sy wert v gheiont God salse v minnelicken schencken. God en begheert de doot der sondaren niet Maer dat sy haer bekeeren Doet penitencie, en van sonden vliet Aenroept hem, tis een ghenadich Heere. Noch spreect die Heere tot sondaers confoort Want hy een Heere is vol ghenaden Coemt tot my alle die daer light in sonden versmoort Coemt tot my, ick wil v ontladen. Dat hemelsche gheselschap is meer verblijt Dus en wilt v niet bedroeuen Als den sondaer zijn boosheyt belijt Dan van veel die geen berou en hoeuen. Belijden wy ons sonden naer schrifts vermaen En als wy ons tot beteringhe gheuen God is ghetrou so Ioannes doet verstaen Dat hy ons de sonden wilt vergheuen. Al hadde God totten sondaere gheseyt Ghy moet inder hellen versincken Laet hy zijn quaet, en doet gherechticheyt Al zijn voorleden sonden en wil hy niet gedincken So verre als ghy Dooste van Dweste siet So Dauid ons wilt vermonden So en ghedenct hy die boosheyt niet Maer so verre laet God van ons de sonden. Also hooghe als ghy den hemel schout Gheresen bouen der eerden Laet God zijn goetheyt die op hem betrout Alle die Gods woort aenueerden. Want ghelijck een vader ontfangt zijn kint So en laet ons God gheen weesen Also ontfermhertich is hy ghesint Ouer alle die hem vreesen. God is lancmoedich dies seker zijt En hy en wil de sondaers niet verrasschen Tot zijn beteringhe laet hy hen den tijt Hy denct wy zijn maer stof ende asschen. Lieue broeders het is nv den tijt Wilt v tot alle gherechticheyt gheuen Schuyt bedroch, twist, haet en nijt Wildy met God eewich leuen. Doet vruchten der penitencien nv Ende en wilt niet beyen tot morghen Den tijt ende vre segghe ick v Is voor v lieden verborghen. Maer die God hooueerdelick versmaen Hier in dit sterffelick leuen Sullen als dreck en slijck vergaen Als God zijn oordeel sal gheuen. Want sulcke sullen deruen moeten En Gods blijschap niet aenschouwen Met den duyuel inder hellen wroeten En blijuen daer met rouwen. Maer dat noyt ooghe en heeft ghesien Noch herte en can ghedencken Heeft God bereyt die hem ontsien Als hy ons zijn rijcke sal schencken. Want die gerechtige in svaders rijck Sullen blincken als die sonne En louen daer den Heere eewelijck Die doot, duyuel, helle heeft verwonnen. 