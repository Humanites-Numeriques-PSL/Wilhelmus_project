 ALle Geesten looft den Heer der Heeren Die ons so heeft ghebenedijdt Wiens glory vermeert door ons bekeeren En u met ons so hoogh verblijt Godt is alleen der zielen leven, Die ons sijn Gheest ten leven gheeft, dus wilt zijn lof met ons aen-heven Ghy die in veughden met Godt leeft. Puere, verlichte hemelsche Gheesten Volmaeckt zydy in wesen schoon In melody houdy blye Feesten, daer boven in des Hemels throon, Ghy singht Gods lof reyn boven wijsen, Seer suyverlijck in eenigheyt Hoe ghyt bewijst, men moet u prijsen, Gods lof blijft in der eeuwigheyt. Gods geest is soet de geen die hen smaken Mijn siel die soud' meer danckbaer sijn mocht mijn door u een straeltgen genaken Hoe ghy daer looft Gods clear aenschijn Mijn Hertgen soud hem vuyghen neder Veel dieper als ick segghen mach En gheven lof mijn siels begheerder Ghelijck als fijn Lief-hebber plach. Waer mijn siel met stralen eens doorschoten Der liefden schoon, suyver en clear Met blytschap werden die me overgoten Reyn door der menschen Middelaer Dan soud Godt in mijn siel doen rijsen Een danckbaerheyt in liefden soet, Met nieuwe cracht soud' hy my spijsen Tot een verheughen vant ghemoet. Volmaeckt in liefden sal ic God loven Als ick hem sal aenschouwen reyn Onsterffelijck in glory daer boven So ghy hem looft nu al ghemeyn In soetigheyt des Gheests verheven, Dat mijn verstant te boven gaet, Ghelijck sy doen die daer lof gheven Int eeuwighe leven boven maet. Princen, u Prins, ons Prins, die wy minnen En ghy nu looft int Hemelrijck Is overschoon, en trect ons van binnen, Met u te loven hem ghelijck, Dit doet ons suchten met verlanghen, Tot hem hy is ons toe-verlaet, Oft hem gheliefd ons te omvanghen In vreughden een perfeckte staet. 