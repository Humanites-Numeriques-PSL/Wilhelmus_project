 RIist wt den slaep wilt nv vruecht bedrijuen Mannen ende wijuen, al door den Mey seer soet Laet nv Gods woort oprecht in v beclijuen Wilt by Christum blijuen, hi is den Mey seer vroet Die neder is ghecomen met snelder spoet Uan den Uader ghemeene, want hy heeft ons alleene Uan sonden verlost al door zijn dierbaer bloet Wilt v in Christum veriubileren Sonder cesseren, en wilt van hem niet gaen Maer wilt in zijn woort vrolick triumpheren Acht gheen persequeren, Christus sal v bystaen En met zijn heylich woort wt liefden saen Wilt hy v versaden, wandelt in zijn paden Hy is minnelick in alle zijn vermaen. Coemt alle tot my spreect Christus verheuen Dus wilt hem aencleuen, in alle uwen noot Want hy wilt v om niet wt liefde gheuen Het eewich leuen, dus wilt cleyn en groot Synen naem belijden in alle wederstoot Maer wilt op Christum dencken, v en mach niet crencken Duyuel noch helle sonde noch die doot Hy is voor ons ghestoruen wt caritaten En tot onser baten, is hy verresen claer Dus wilt zijn woort oprecht wt liefden vaten En dat oock niet verlaten, om gheen tormenten swaer Want hy heeft ons gheschoncken van herten eenpaer Sijn woort wt minnen, om dat ghy soudt verwinnen Die v daerom verdrijuen openbaer Prince wilt den mey wt liefden ontfangen Souder verstranghen, tis Christus excellent Maer wilt zijn woort wt liefden aenhangen So en can v niet pranghen, toecomende torment Want hy wilt v bewaren int eertsche couent Dus wilt tot hem keeren, en zijn liefde vermeeren Metten coelen Mey God recht bekent. 