 GHi Abrahams saet Uerblijt duer dit aenhooren Onse Aduocaet Ons verlosser is nv gheboren Hy is ons ontrent//wten hemel excellent Duer liefde soluent//van den Uader ghesent Die sal bekent//thooft van tserpent Uertreden voorwaer//int nieuwe Iaer. Het woort is vleys Gheworden alsoo wy lesen Bouen smenschen ghepeys Gheschiet, hoort welna desen Duer Svaders macht//des soons ghedacht Duer den gheest gewracht//wt Dauidts geslacht Is voort ghebracht//desen soon gheacht Uaen een maghet claer//int nieuwe Iaer. Wilt soecken hem Die doot, duyuel sal verwinnen Tot Betlehem Suldy certeijn nv vinnen Dit kindeken goet//by zijn Moeder soet Ualt hem te voet//met een heet ootmoet Alle eere hem doet//die sal storten zijn bloet Uoor ons alle gaer//int nieuwe Iaer. Desen soon eest Lam Daer Iohannes oft doet vermonden Dwelck menscheyt aennam Om te steruen voor onsen sonden Alsoo tbescheyt//Esaias seyt Ons salicheyt//sal hy maken bereyt Dus niet en beyt//te recht verbreyt Dese blijde maer//int nieuwe Iaer. Desen Prinche sal Sijn ons troost ende berader De ghenuecht ist al Daer hy sidt by zijn Uader Die als Prince alleen//voor ons heeft ghestreen Duer liefden reen//looft hem ghemeen Twort v ghebeen//van ons penceen Wilt hem volghen naer//int nieuwe Iaer. 