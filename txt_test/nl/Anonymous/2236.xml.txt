 DAer een Goddinne wandelt, O Goden my verhandelt In bloemkens by den wegh, Laet alles claer ontluycken, Op dat de fleur mach duycken, Ter plaetsen daer ick legh. Lust haer de roode Roosen, Doet minnelijck toegloosen My in een Roose claer, Begeert zy t'violiertjen, Of plucken t'Eglentiertjen, Laet ick toebloosen haer. Het Leeliken der dalen, Laet sy haer aem inhalen, En dalen tot hem neer, Hoe langer en hoe liever Is haer de mins gheriever Voor onser beyder eer. Al dat haer lust laet wesen In de ghedaent van desen, Opdat my t'rusten lust, Die rooskens van haer wanghen Met leelikens behanghen, Haer hals het lusten blust. Het voetsel uyt haer borsten Sal mijn ghedaent nae dorsten, Ghelijck Auroras nadt, Dat zy soo wel by desen Als ick met haer te wesen Mijn lust en Vreuchden hadt. Soo moghen daer twee bloemen Haer princelijck beroemen Al inder minnen hof, En singhen met verblijden Tot eewicheyt van tijden Deser Goddinnen lof. 