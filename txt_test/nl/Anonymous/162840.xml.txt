 VEnus Soon groot-machtigh Godt, Die hier de deught regeert na uwe wetten, En in ons bloet gaet setten, dijn zeetel noch: U bid ick leert my stryen, Onder u soldye Op dat ick kloeck en wel gheoeffent in Minne Mach ghelucken, mach gelucken en winnen. Soo 't Minne-Vorst mach wesen Dat ick in uwe strijt het velt behouwe, So wil ick u gaen bouwen Tot uwer eer, een Outaer om te roocken En stadigh te stoocken Veel Offerhands, om dat ghy my hebt gegeven Mijn Goddinne, mijn Goddinne, mijn leven. Noyt deed m' u meerder eere Te Paphos, of waer dat dijn Autaers branden Als ick in offerhande U dan sal doen, dus wilt my niet beswijcken Maer u jonst toe, rijcken Dat ick eyntlijck mach bekommen naer mijn luste, Mijn Sylvia, mijn Silvia, en rusten. Ick heb den strijt begonnen, Cupido God, daer ghy my in ginckt locken Wilt my nu geen quaet rocken Ick bender in en moet nu voorts ten ende. Tot heyl oft tot ellende: Soo 't onheil is, soo mach ick vry deurgaens singen Helsche plagen, helsche plagen my dringen. 