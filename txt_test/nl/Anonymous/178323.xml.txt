 Hoe salich zijn Godts vrienden claer De Borghers van Sion hier boven, Die ’t Lammeken Godts volghen naer En met seer soete sanghen loven. Maer boven al gheluckich zijn De maeghdekens verciert met croonen, Om dat sy naer-der moghen sijn Volghen het lam tot haer verschoonen. Onder der maeghden witte schaer Heeft oock Iacobus plaets ghecreghen, Soo hy nu hadde noch gheen jaer Der witter ordre habijt ghedreghen. Den hemel was zeer amoureus Van dese suyver siel bequaeme, Die met haer deughden gracieus Aen Godt behaeghde sonder blame. Dies hy hem sondt den minnen brief Van een swaer sieckte, wilt dit baten, Om haest te comen by sijn lief, En dit traen-bloedich dal te laten . Iacobus die wierdt naer den gheest Tot ‘shemels vreughden opghenomen, En siet onder der maeghden feest Sijn plaets die hem toe soude comen. Sijn hert springht op van blijschap groot Sijn siele overvloeyt van vreughde, Hy snackt na d’ure van sijn doodt, Te sterven hy hem gantsch verheughde. Een vrolijck kuedt met blijden toon Singht hy de moeder Godts ter eeren, Hier mede scheydt sijn siele schoon, En gaet inde blijschap des Heeren. Wel aen Iacobe suyver maeght Mignon van ’t Lammeken ghepresen, V siel heeft Godt den Heer behaeght Wilt ons een goede veurspraecker wesen. Sijn heylich lichaem ombesmet Is naer dry jaren gansch bevonden, Om ons te toonen, hier op let, Sijn suyverheydt weert te vermonden. Lof zy u Christe Prince groot Die onder lelien wilt rusten, Verleent ons naer een goede doot In ‘shemels Sion te verlusten. 