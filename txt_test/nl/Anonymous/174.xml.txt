 Mocht ick gheluck verweruen Al nae mijn t'shertsen sin Mijn liefken soude ick eruen, Al in dat harte mijn Teghens mijn sins begheren, Moet ickse nv ontberen Waer machse zijn, Die alderliefste mijn. Sy is so schoon van clueren, Ghelijcken een Diamant Mocht zy mijn eens ghebeuren Dat Maechdeken triumphant, Triumphant is zy van leden, Seer excelent van seden Waer machse zijn, Den alderliefste mijn. Och mocht ick by haer wesen, Dat machdeken dat ick meyn So waer mijn druck ghenesen Daer sulcke Bloemkens zijn Daer sulcke Bloemkens bloeyen Met Venus dou bespoeyen Waer machse zijn die alderliefste mijn. Sy heefter twe bruyn ooghen So claer als een Cristelijn Sy doet mijn pijn ghedoghen, Al in dat Herte mijn, Mocht ickse eens aenschouwen Die fleur bouen alle Vrouwen, Waer machse zijn, Die alderliefste mijn. Princesse Lief verheuen Om u reyn Maechdeken fijn, Ghy staet so vast gheschreuen Al in dat herte mijn, Bouen Helena schone Spant ghy int hart die crone. Waer machse zijn, Den alderliefste mijn. 