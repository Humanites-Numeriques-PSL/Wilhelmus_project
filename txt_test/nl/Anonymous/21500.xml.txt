 MIin siele loeft den Heere Want hy heeft so heerlick ghedaen Loeft ende prijst hem seere Die v in zijn ghenade heeft ontfaen Die v dede zijn woort verstaen Die v leyde op die rechte baen Tot den eewighen leuen aen. Ick socht hem in duysterheden Die mijn siele so seer bemint Ick en vant hem tot gheender steden Doen ick vleesschelick was ghesint Als ick was der weerelt vrint Ende volchde den leyders blint Na den wille vant verloren kint. Och waer sal ick hem gaen soecken Die my so lief heeft ghehadt Ick en vinde hem in gheenen hoecken Uander Babylonische stadt Want haer herders zijn droncken en mat Sy verlaten den rechten padt Ende soecken al der weerelt schadt. O ghy hoochste herder verheuen Bouen alle herders fijn Wilt my doch te kennen gheuen Waer v wellustighe weyden zijn O hemelsche medecijn Lauet my met uwen claren wijn Plant v liefde recht int herte mijn. Tot der schrift dat ick my keerde Seer verblint was mijn verstant Maer den gheest Gods die my leerde Die leyde my metter hant Tot in des vaders lant Daer ick Christum den Heere vant Een so lieffelicken ionghelinck playsant. In Esdre vant ick gheschreuen Hoe dat desen ionghelinck fijn Op Syons berch verheuen Croonde die wtuercoren zijn Doen dacht ick o soet aenschijn Mocht ick oock deelachtich zijn Dat goet der wtuercoren dijn. Soect my ghy sult my vinden Wt dese woorden verstont ick dat Die Gods woort doen dat zijn zijn vrinden So ick las in een ander blat Elders stont van die heylighe stadt Die den Enghel metter maten mat Maer dese woorden en verstont ick niet plat. Wat stadt mach toch dit wesen Dacht ick menichmael in mijn ghemoet Het is Gods ghemeynte ghepresen Dit leerde my die gheest Gods goet Maer sy is ouerdect met bloet Door het lijden datmen haer doet Om tghetuyghenisse van Christo soet. O ghy schoonste onder den wijuen Hoe staet ghy hier dus mismaect Waerom wiltmen v dus verdrijuen Daer ghy altijt na vrede haect Weten sy niet dat die v ghenaect Dat hy den ooghappel gheraect Uanden Heere die v heeft ghemaect? Ick heb sprack sy die schoone Uoor die weerelt ghetoont die rechte leer Maer die wachters van Babels throone Die wonden ende sloeghen my so seer Nochtans en swijghe ick nemmermeer Te vercondighen den lof ende eer Uan mijnen bruydegom God ende Heer. O ghy schoonste onder den vrouwen Hoedanich is toch uwen vrint Och mocht ick hem eens aenschouwen Die mijn siele so seer bemint Doen sprack sy o lieue kint Uanden hemel hemels ghesint Een sodanighen is mijnen vrint. O ghy schoonste onder den vrinden Die my v liefde hebt gheiont Mocht ick v daer buyten vinden Ende cussen aen uwen mont O Heere maect mijn siele ghesont En verlaet my tot gheender stont Want ick begheer v van herten gront. Doen ick hem hadde gheuonden Den Heer der gheloouigher fijn Doen begheerde ick te wesen ontbonden Uan alle den valschen schijn Al wat menschen leeringhen zijn Die schoude ick ghelijck fenijn Ende hielt my aen den rechten wijn. Hoe wonderlick zijn uwe wercken O Heer almachtighe Godt Wilt my in uwer waerheyt stercken Wapent my door v ghebodt Weest my een vaste borcht en slot Teghen al der weerelt spot Want sy achten v kinderen sot. Gods edele volck ghepresen Is ter weerelt in groot gheween Ueruolcht ter doot verwesen Ghelijck den verworpenen steen Mijn leuen moet worden ghemeen Met desen lieden een Want het is Gods volck en anders gheen. Nv doet na Paulus rade Hy doet ons een schoon vermaen Dat wy des Heeren ghenade Niet te vergheefs en souden ontfaen Lieue broeders en wilt v niet verslaen Als v alle menschen versmaen Want so hebben sy altijt ghedaen. Het moet doch also wesen Hier op des weerelts termijn Dat die quade worden ghepresen En Gods kinderen veruolcht moeten zijn Maer o alle ghy gheloouighe fijn Ureest v niet voor druck en pijn Want het sal noch eens al beter zijn. Loeft den Heere der heyrscharen Uan zijn groote bermherticheyt God die quam int vlees hem openbaren Dats een groote verholentheyt Sijn schapen heeft hy selue gheweyt So hy hadde toe gheseyt Loeft den Heere inder eewicheyt. 