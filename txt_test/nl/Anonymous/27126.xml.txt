 Vvaeckt op ghy Nederlanden Waeckt op tis meer dan tijt Of ghy comt oock in schanden Dus siet wel toe subijt En wilt met den Prins ghetrouwe Veriagen t Spaens ghebroet Of ghy brengt v in rouwe Ja om lijf ende goet. Wilt toch nemen exempel Aen Antwerpen playsant Dwelck was Europus Tempel Van Neering triumphant Haers ghelijck is noyt gheuonden Van Coopmanschappen schoon Wat wiltment veel vermonden Het was des Werelts croon. Van Oosten ende Westen Js daer tgoet inghebracht Gout siluer vanden besten Ghesteenten vol van cracht Damasten en Fluweelen Die zijn daer seere ghemeen Ja Ringhen en Juweelen Achten sy daer oock cleen. Oock canmen wel aenmercken Haer Rijckdommen groot Aen Huysen ende Kercken Die daer ghebout staen bloot Tstadthuys mach ick wel noemen Met twee Borsen incluys Vanden Pandt mach ick wel roemen En oock van d Oosters huys. Maer hoe sydy gheuallen O Coninclijcke stadt V Neeringhen die smallen V huysen ligghen plat: Dit heeft ghedaen den Vader Der Tyrannen verwoet Ducca Dalf een Spaens verrader Gierich naet Christen bloet. Doen hy v heeft ontstolen Die Croon al van v hooft En maeckten de moorders holen Die v nu hebben berooft Veel sachmen doen singhen Van vreuchden Neros liet Die nu oock moeten springhen En sitten int verdriet. Jnde maent na October Jn Nouember den vierden dach Wert ghy bespronghen sober Doort tCasteel sonder ghewach Met twee duysent Soldaten Vanden Antechrist verwoet En noch twee hondert pyraten Te Peert zijt dit wel vroet. Dese Spaensche bloethonden Hebben v bestormt fel Soo dat sy daer deurwonden Menich redelick gesel Die v wilden beschermen Als een maghet eerbaer Maer Godt moet het erbarmen Uwen val volchden naer. Doen sy hadden ghecreghen Die schans teghen haer ghestelt Doen zijnder so veel versleghen Datse niet en zijn ghetelt Het roepen ende crijten Tot inden Hemel clanck Van diemer sach doot smijten Al vande Spaeniaerts stranck. Kinders en vrouwen clachtich Sijn daer met hoopen vermoort Oudt Jonck O Godt almachtich Waer ist oock oydt ghehoort Van datter is bedreuen Vander Spaenschen tyran En yeghelijck moeste sneuen Wast oudt ionck wijf ofte man. Jerusalem clockmoedich Noch Troyen gheruyneert En zijn noyt so verwoedich Noch wreet ghedestrueert die stadt deden sy branden Tvolck worpen sy daer in Met haer bebloede handen Schoffierden sy niet min. Veel zijnder doot ghedronghen Jn desen wreden strijt Veel oock int water spronghen En verdroncken subijt de soldaten vander stede Worpent geweer inde vest dwelck sy volchden mede Omme so tontcomen best. Oock veel kinders ende vrouwen Sachmen gaen den seluen gang Om tleuen te behouwen Noyt doot en was so strang schepen vol volcx gheladen soncken int schelt seer ras Om dat elck onberaden Hem salueerden op dat pas. Veel Heeren zijn ontloopen desen seer grooten noot Oock moestent veel becoopen Met een haestighe doot Alsoot wel is gebleken Aende Graef van Ouersteyn Oock sietmen noch gebreken Veel Heeren int gemeyn. Dertich Vendelen knechten Laghen daer inde stadt Met duysent ruyters om te vechten Teghen den Spaengiaerts plat Die zijnder meest gebleuen Soo datmen seyt ter noot Datter wel zijn ghesleghen Achtien duysent menschen doot. O Antwerpen verheuen Merckt wat v is geschiet Als dat ghy coemt in sneuen Door truysschen van een riet Want die v doen dit lijden Verstaet wel hoe ickt meen Hadden tot allen tijden Wel hondert teghen een. O ghy Wethouders bloetgierich Hier voelt ghy Godes hant Ghy woeckenaers onmanierich En ouerdaders vailiant, Leert nu Godt eens recht bekennen Verlaet v boosheyt quaet Op dat ghy moecht ontrennen Dat ouer v hooft noch staet. Oorlof ghy menschen alle Merckt wel op dit beclach En roept met groot geschalle Wee ouer sulcken dach En wilt v tot Godt keeren Rijck arm oudt ende groot, Op dat den Heere der Heeren Ons houdt wt sulcken noot. 