 Hoort altesamen, ick sal u leeren, Een nieu reyn suyverlijck Liedeken fijn, Den bruydegom en sijn bruyt ter eeren, Met al de ghehoude die hier nu zijn. Heer bruydegom en vrou bruyt ghepresen, Op u bruyloftsfeeste zijn wy versaemt Om dat wy ghenuchghelijck souden wesen, Met goede manieren soo dat betaemt. Wy vieren nu uwen dagh met eeren, V bruyloft feeste met vreuchden delicaat, Siet dat ghy leeft na de wet des Heeren, In desen heylighen echten staet. Ghy zijt nu in het groot oorden ghecomen, Godt geve u gheluck en saligh accoort, Dat ghy desen staet nu aen hebt ghenomen, Daer alle staten uyt comen voort. Het houwelijck is van hoogher weerden, Een groot sacrament soo Paulus vertelt, Dat Godt den Heere op deser eerden, In’t paradijs selve heeft inghestelt. In desen staet wilt Godtvruchtich leven, Met reyne liefde malcanderen bemint, Godt sal u sijn benedictie gheven, In al u hanteringh’ wat ghy begint. Vruchtbaer sult ghy wesen, na Davids beschrijven, Den arbeyt uwer handen sal u versaen, V kinderkens sullen als planten van olijven, Ghedienstelijck rontsom u tafel staen. Dan sal u herte van vreuchden bloeyen, Als ghy sult aensien u kinderen bequaem: Dit doet de liefde in’t houwelijck groeyen, Dat sy zijn twee zielen in een lichaem. Siet hoe ghy versaemt zijt onder u beyden, Van Godt den Heer by een ghepaert, Geen mensche ter werelt en mach u scheyden, Dan de bitter doot die niemant en spaert. Hierom wilt malcanderen ghetrou blijven, Vreedtsamich en vriendelijck in de deucht, Twist en kyvagie van u verdrijven, Eendrachtighe liefde brenght alle vreucht. Die hen aldus tot deuchden begeven, Malcanderen beminnen met liefde wijs, Sy hebben hier namaels dat eeuwich leven, Hier op der aerden een paradijs. Maer daer discordia wort ghevonden, Sy doen malcanderen soo grooten ghequel, Met kijven en vechten tot allen stonden, Sy hebben te samen een eeuwighe hel. Orlof ghehoude wilt hier op dencken, Leeft toch godtvruchtich in deuchden fijn, Soo sal u Iesus sijn gratie schencken, V water verkeeren in soeten wijn. 