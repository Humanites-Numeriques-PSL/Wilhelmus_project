 Tys een dach der vrolicheit al in des Conynges haue et heeft gewonnen een maget een kynt een kynt tot onsen laue een kynt volmaket wonderlic ende altemael genoechgelic nae synre menschelicheiden syn wesen is onbegrypelic ende altemael onsprekelic nae synre godtelicheiden Die moeder is dochter wonderlic die soen die is oer vader hoerden yeman seggen des gelic hi is god ende mensche te gader hi is knecht ende daer toe here hi is auer alle dat is meer onbegrypelic te vynden tegenwoerdich ende veer alsulkes wonder des groten heer ten kangeen man besynnen Doe voert quam die gades soen al van der maget pueren als van der lelyen roesen schoen verwandellt hoer natuere mer dat een maget eenen soen gewan hi was eer enyges dinges began sy was in sinen behagen dat die borsten der reynicheit gauen melc der kynselicheit dat was seer olt van daegen Den wakenden hierden god ontboet des nachtes by oren beesten mit sinen engelen blyscap groet een conynck gebaren mit feesten die gewonnen had een maget ende hadde hem in die crybbe gelecht in doekerkyn gewonden dat kynt dat is der enghelen here van gedaenten schoen voele meer dan ye kynt wart gewonnen Een glas al heel dat schynt daer doer ten breket niet vander sonnen soe heuet ene maget voer ende nae Joncfrouwe een kynt gewonnen salich is die moeder dan die gades soen ter werlt gewan god ende mensche te gader die borsten oec wal salich waren die god in sinen Jongen Jaren te sugen hadde vercaeren Inden donckere soe wan een maget een soen der sonnen verlichter dat kynt waert in den stal gelecht alder werlde stichter die moeder hem seluen in den doekeren want die sternen makeden hi ter rechterhant doe hi den hemel wrachten hi screyden als een kyndekyn doet die wolken dienden hem onder syne voet doe hi op voer mit crachten Doemen alle die werlt bescreef doe gync die maget swaere toe betlahem dat si doe bleef se genas oers kyndes al daere alsmen scryuet inden hof daer syngen die engelen gades lof van nyer eerweerdicheiden god hier bauen in syn hemelryck die geue ons menschen op eertryke enen gaeden wille ende vrede 