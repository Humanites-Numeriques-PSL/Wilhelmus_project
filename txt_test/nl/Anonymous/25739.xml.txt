 Mensche misdadigh, Wilt gheensins wesen desperaet, Christus ghenadigh werdt u beradigh En ghy uyt gronde ws herten tot hem gaet, sucht en weent voor u misdaet Godt sal vergeven u zondigh fenijn, Ons zonden schadich, droech hy gestadigh Comt al tot desen Medecijn. Int openbaer, van elc sondaer Heeft hy veel liever ‘tleven dan de doot, Comt alle gaer, tot dien ontaer Daer meugdy vinden troost aller noot, Versoect zijn bloedige wonden root dat is den troon, der gratien fijn Het is claer ons middelaer Comt al tot desen Medecijn. Christus verresen, ghesont maeckt desen, Die tot hem comt met een gheloove vast, Hy hevet bewesen, also wy lesen Aen Centurions Knecht seer belast Christus die heest hem aengetast Die hy genas van zijn gepijn Christus ghepresen, wilt elck ghenesen, Comt al tot desen Medecijn. O Christe almachtig, hebt lof eendrachtigh die selve ons noot tot u gratie soet Dit bleeck waerachtigh ghy wert ghedachtigh Den blinden gheboren daer hy stoet: Hy riep tot u die schamel bloet V Goddelijckheydt deet ghy zijn aenschijn, Hy was deelachtig in u gratie crachtigh Comt al tot dese Medecijn. Dese blinden geboren, hiet hy al vooren Hem wasschen tot eenen water gaen, Daer heeft hy verloren, soo ghy meught hooren Sijn verblintheydt, daer hy mede was bevaen: By desen water mach elck verstaen, Sijn bloedighe wonden soo claer als Wijn, Daer meughdy versmooren, u zondigh thooren, Comt al tot desen Medecijn. Bidt sonder vermijden, Godt tot allen tijden, So volghdy ‘tVrouken van Canaan naer, Groot was haer lijden, in allen tijden Haer Dochter zijnde in lijden swaer, Sy riep o Christum door het gheloove eenpaer, Al weygerde hy haer een lang termijn, Alsulcken bestrijden, wert hert verblijden, Comt al tot desen Medecijn. Hoort zijn oorconden, men sal die honden Niet gheven (sprack Godt) der kinderen broot, Dats waer bevonden, was haer vermonden, Maer onder die tafel van heeren groot, De hondekens eten cruymkens ter noot, O wijf, groot is tgeloove dijn Twelcke heeft ontbonden, u kint van zonden, Comt al tot desen Medecijn. Laet ons des Heeren lof vermeeren, En singhen eeuwigh zijn barmhertigheyt, hy wilse eeren die tot hem keren so Christus selve heeft geseyt lof hebbe sijn goedertierentheyt Sy gaet te boven alle die wercken zijn: Na Davids leeren, met uwen zeeren Comt al tot desen Medecijn. Hy heeft zijn leven voor ons ghegheven, Al waer hy doot, soo wie in hem betrout Werdt levendig beseven, ons zondigh sneven Heeft hy versoent aent cruyce menighfout, Al en hebdy schat, silver noch gout, Comt tot hem, hy en eyscht u niet een twijn: Die hem aencleven, werden verheven, Comt al tot desen Medecijn. Ons zondighe wichten, o Godt wilt verlichten, Ghy hebt ons liever dan een Moeder haer kint, Helpt ons bevichten, des vyants schichten, Want u licht over die sondaren schijnt Als over den goeden, so men bevint, Die op u gratie devijn, Haer sinnekens stichten, sullen niet swichten, Ghy zijt ons wapen ende Medecijn. 