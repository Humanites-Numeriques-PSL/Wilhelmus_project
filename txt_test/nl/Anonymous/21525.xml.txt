 O Christus kercke soet Wilt v veriubileren Hebt goeden moet Al wiltmen v persequeren Al is uwer vyanden groot ghetal U capiteyn domineert bouen al Hy sal wel optineren En brenghen zijn vyanden in den val Al maken sy noch so groot gheschal Sy moeten reculeren. O dochter van Syon Maeckt vruecht wilt triumpheren Want v vrome campioen Die koemt v assisteren Hy koemt saechtmoedich en soet ghesint Die wijse koninck die v bemint Wilt v tot hem waerts keeren Want al dat hy heeft zijn vleesch en bloet Coemt hy ons schencken wt liefden goet Om te ghenesen onse seeren. O roose van Iericho Ghy zijt Christus bruyt eersame Uerhuecht en weest nv vro Want goet is uwe fame Ende die v beurijt coragieus Ende van v seer amoreus Want gheheel zijn lichame Heeft hy voor ons te pande ghestelt Wy en zijn ghekocht met gout noch met ghelt Maer met zijn bloet bequame. O Lelie die inde doornen staet En wilt v niet versaghen Al zijn die dorens quaet En wilter niet na vraghen Al doen v die menschen gheen onderstant Ons koninck sorcht aen elcken kant Uoor alle die zijn beladen Want ghelijck een moeder is ghesint Om te bewaren haer eyghen kint So sal hy sorghe voor ons draghen O Prince van Israel Ierusalem van Gode vercoren En sorcht voor gheen ghequel Want v koninck sal v aenhooren Roept tot hem als ghy zijt beswaert Want gelijck een hinne haer kiecxkens bewaert Al voor der wouwen sporen Also heeft hy ons dicwils beurijt Uoor al die ons hebben benijt Alst blijet in Pharaons versmoren. 