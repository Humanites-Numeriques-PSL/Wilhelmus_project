 INt nieuwe Iaar men lofsang singhen Vant kindt dat ons gheboren is Dat ons bevrijt, en troost comt bringhen En soeckt dat hier verloren, is. T'gheluyt des sangs is haest vervloghen De deught die ruymt uyt s'menschen hert En t'quaat dat wert weer in ghesoghen, Waer door op nieuws ghesondicht wert. Alsmen noch quaat op quaat gaet bouwen En doen het gheen, dat Godt mishaeckt Sent hy zijn straf tot ons behouwen, Met roeden swaer, daer hy mee plaecht. Als haet en nijt, met twist verwoedich Ghemengt met bitter gal en roet Waer uyt dan spruyt een oorloch bloedich Dat veele brengt om lijff en goet Deur lang benaude duerre tijen Van honghers noot veel wert ontzielt Maar strenghe Pest, vol schrik en lijen, Dusentmael meer, menschen vernielt. Die wilmen vlien met angstich duchten Door vreese van het lieue lijff En soecken raat om die tontvluchten, Met ghelt en goet voor kint en wijf. Is elck een dan so seer sorchvuldich Voor tgheen het lichaem schenden can Do veel te meerder zijn wy schuldich Voor onse ziel te zorghen dan. Wijf kint, en schat, wert weer vercreghen Maar d'edel ziel tot gheender tijt Hierom het swaert dat meest moet weghen Is boet doen, dat het quaet of snijt. Boet doen van sond wert hooch ghepresen Gheloof, en hoop, tot weldoen raet Maar Liefde moet voor al daer wesch, Die alle dinck te boven ghaet. De Liefde is goet, en leyt ten ghoeden Tot weldoen streckt haer eenich endt Sy soeckt den straff niet te verhoeden, Maar tquaet dat ons de plaghen sent. Daar Liefde dan int hart mach groeyen Bedeckt zy alle sonden swaar Bidden wy Godt dat liefd mach bloeyen Sy brengt goe vrucht, Int nieuwe Iaar. 