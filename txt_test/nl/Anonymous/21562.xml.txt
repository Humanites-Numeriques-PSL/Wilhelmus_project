 VVildy wesen een oorloochs man Een ridder een kamper des Heeren So laet v teeckenen doet wapenen aen Strijden en vechten moet ghy leeren. Want wy en hebben hier gheenen strijt Teghen ons vleesch en bloet alleene Maer teghen de hoocheyt des weerelts wijt Moeten wy vechten int ghemeene. Tegen Ceysers Coningen en Vorsten groot Al die de duysterheyt regieren Moeten wy vechten tot inde doot Oprechten vroom Christus banieren. Teghen die schalckheyt quaet als fenijn Der gheesten die inde locht wercken Moeten wy oock oock wel ghewapent zijn Haer loosheyt en bedroch aenmercken. Sy sullen teeckens en wonder doen En door een schijn der waerheyt lieghen Die haer niet vast aen Christus en hoen Die sullen sy alle bedrieghen. Maer hopen moeten wy met goet verdrach En laten onse quade manieren Op dat ons God inden quaden dach Door synen gheest mach wel bestieren. In een lichaem der sonden subiect En woont niet Gods geest vrij van geschille Noch in gheen siele hy en treckt Onghehoorsaem ende quaet van wille Maer die Christum soecken vroech ende spay Om dienen sonder cesseren Sal hy ontfanghen, en vrijen van schaey In dien sy hem niet en tempteren. Aendoen sal hy haer zijn wapen sterck Waermede hijt al heeft verwonnen Ende moet gheuen, want tis zijn werck Victorie sal hy haer ionnen. Staet kloeck weest vroom in al v gheuecht Omgort v lendenen metter waerheyt Doet aen dat pantsier, goet en oprecht Die gherechticheyt al sonder swaerheyt. En weest gheschoeyt aen v voeten wel Met Deuangelium des vreden Om te loopen als een bode snel Bootschappen Gods ghenadicheden. Neempt dat ghelooue tot eenen schilt Teghen die duyuel onmanierich Waer me ghebluscht wort, en ghestilt Alle zijn scherpe pijlen vierich. Den helm der salicheyt, die wilt noch voort Oock kloeckelick op v hooft stellen En grijpt dat sweert des gheests, dwelck is Gods woort Om v vyanden mede te vellen. Draecht Christus teecken dat roode cruys Treckt willich wt met hem te velde Lijdt smaet, druck, noot, ancxst doot, confuys Neemt so zijn rijck in met ghewelde. Loopt vroom ghemoet met verduldicheyt Lijdtsaemlick sonder verlanghen Inden strijt die v God te vooren leyt Danct, looft, prijst hem met blijde sanghen Wilt roepen smeecken bidt inden gheest En houdt goede waeck tot allen stonden En vlucht om druck lijden noch tempeest Een oprecht Ridder wort ghy beuonden Die wt desen strijde wijcken al Die en sullen God niet behaghen Maer die volstandich vechten sal Tot in die doot sonder versaghen. Afwasschen salmen zijn tranen swaer Sijn lijden dat wort al ghenesen Blinckende kleederen wit en klaer Sal hy aendoen en blijde wesen. Een kroone met grooter melodije Wilt Christus op zijn hooft noch gheuen Dat wort synen loon en zijn soudije En met Christo sal hy eewich leuen. 