 IC wil gaen om mijn ghewin En soecken hansken ende gille Ick heb eenen man naer mijnen sin Hi laet mi doen al dat ick wille Als ict al besorghe op dit termijn Dan segt hi. Een vrou van eeren suldi zijn Ic loope rincketten aen elcken cant En ic doe mijn keelken clincken Ic gheue mijnen man eenen penninc in de hant. daer me so gaet hi sitten drincken Als ic ghelt thuys brenge cust hi mijn dan segt hi. Een vrou van eeren suldi zijn Ick sitte heel nachten op die banck Niet achter op der lieden snaer Ick hebbe eenen man naer mijnen danck Hi draecht mi gans duer vier en water Als ic hem hou gaeude te bier te wijn dan segt hi. Een vrou van eeren suldi zijn Al werdick beclapt men vinter meer daer af en maect mijn man gheen voere Hi kijft so ruytelic voor mijn eer En segt mijn wijf en is geen hoere Ick beloue hem een paer cousen fijn dan segt hi. Een vrou van eeren suldi zijn Hi laet mi nv mijn willeken doen So langhe als icket al betale Coop ic nyeu cousen oft trijpen scoen Hi en vraghet mi niet waer dat ict hale Al doe ick al dit ten is hem gheen pijn dan segt hi. Een vrou van eeren suldi zijn Al werdic ghebesicht wat lichter aen Het en scaedt mi niet een boone Ick come weder thuys tot mijnen man En ick gheue hem een gouden croone | Als ic hebbe ghehadt een goet ravijn Dan segt hi. Een vrou van eeren suldi zijn Oorlof men vinter noch meer bekent Van sulcken aerde in allen hoecken In vlaendren brabant te brugh te gent die wel tconto orboren laten versoecken En haer mans wel payen met cluchten fijn En willen nochtans vrouwen van eeren sijn 