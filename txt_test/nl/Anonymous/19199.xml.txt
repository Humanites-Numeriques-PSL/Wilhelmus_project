 ALle die Gods woort beminnen Wilt beghinnen//vruecht ontfaen Dlicht is ghecomen ter weerelt binnen Die de duysterheyt doet vergaen Na schrifts vermaen Dies wy gheloouighe coen//op dit saysoen Al met den herderkens vrucht bestaen. Israel wilt nv niet duchten Uan v suchten//nv cesseert Doude serpent dat moet nv vluchten Een kindeken cleyn nv triumpheert Ueriubileert Hy is de sterre verheuen, wilt vrolijck leuen Daer Balaam af heeft ghepropheteert Als crachtich Regent//het doude serpent Heeft hy ghebrocht al int verdriet Duuel, en doot, heeft hy gheschent En heeft ons al verlost om niet Dus eer hem biet Wilt vast betrouwen//sonder verflauwen Duer hem is ons ghenade gheschiet. Sijt al tsamen met Cristo besneden U boose seden//nv wtroeyt Hy heeft sinen Uader ghestelt te vreden Hy is de fonteyne die eewich vloeyt Dus druck verfoeyt Hy sal ons beuryen, om ons verblijen Hy is den wijngaert breet ghegroeyt. Princelijcke nacie//tot deser spacie En zijt niet meer van herten swaer Ghy zijt verlost van uwer dolacie Gods sone is ons gheboren eenpaer Ons middelaer Dus wilt ontfanghen//sonder verlanghen Uan ons broeders dnieuwe Iaer. 