 FRaey gheestkens reyn, coemt alle ghemeyn Int Ghentsche pleyn, totter fonteyn Solaes en vruecht vermeeren in alder eeren Want tis certeyn, een snoo vileyn Die dionstich greyn, veracht so cleyn Waer in datmen mach leeren, het recht bekeeren Sulck toocht zijn valsche grille Broeders tuwen spijte Uerdraecht om beters wille, alst past by apetijte. Dit goet opstel, beuiel ons wel Dies wy seer snel, quamen int spel Om trecht van deser vraghen, met ons te draghen Want twroeghen fel, dede ons ghequel Door vreemden rel, ons seer rebel Daer wy ons voor ontsaghen, tot desen daghen Den gheest en swijcht niet stille Maer roept nv met iolijte Uerdraecht om beters wille, alst past by apetijte. Schoone Maecht van Ghent, goet regiment Hier is ontrent, wijsheyt present Goen raet so hebdy binnen, en cloecke sinnen U wesen ient, en was noyt gheschent U lof gheprent, blijft ongheent Datmen v hoort bekinnen, dwoort Gods wt minnen Dwelck ghy sonder gheschille Tot salighen profijte Uerdraecht om beters wille, alst past by apetijte. Fonteynelick saet, wijs inden raet Tserpentich quaet, ghy wel verstaet Twelck nv met veel manieren, leert zijn scholieren Maer tis te laet, ghecomen iaet Den dagheraet, nv schoone opstaet De sonne schijnt vroech te vieren, wilt vroeht hantieren Die lazen metten brille Sijn nv dat doncker quijte Uerdraecht om beters wille, alst past by apetijte. Prince valliant, die conste plant Den boeck playsant, toocht zijn verstant Wilt hem nv ouerlesen, ghy sult ghenesen Die Bruessel zant, hier wt Brabant Int Ghendtsche lant, daert conste vant Het Tijteloosken in desen, broeders gepresen Al draeyt sulck sot zijn spille Ons tot eenen verwijte Uerdraecht om beters wille, alst past by apetijte. 