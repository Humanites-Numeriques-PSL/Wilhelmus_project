 HOort toe met vierigher herten veruult Ghy Christen broeders vercoren Wat dinghen ghy gheloouen sult Die geerne twoort Gods orboren Wy sullen al sonder flouwen Ons ooghen inden hemel slaen Ende in ons eyghen consciencie gaen Op God stellen ons betrouwen. O Christen broeders alle gader Eerst soo moeten wy al ghelijck Ghelouen in Christum onsen vader Schepper van hemelrijck ende aertrijck In Ihesum Christum verheuen Noch moet ghy gheloouen alder meest Dat hy ontfanghen is vanden heylighen gheest Daer wy altesamen by leuen. Iesus ons alder schepper goet Die hadde wtuercoren Maria die suyuer maghet soet Daer hy af wilde zijn gheboren Want si is reyn ende puere Ghelijck die bloem was si fijn Daer Christus af wilde gheboren zijn Twelck ons bewijst die schriftuere. Die menschelijcke natuer heeft hi aen genomen Christus die Heere ghebenedijt Ende heeft ghegaen tot onser vromen Uoor ons in eenen bitteren strijt Ghepinicht ghepassijt alle zijn leden Onder Pontio Pylato al met spot Dus laet ons aenbidden eenen Godt Die voor ons heeft ghestreden. Het rijck zijns vaders heeft hy ons verworuen Om smenschelijc geslacht te salueren Is hy ghecruyst ende ghestoruen Begrauen wilt dit informeren Want niemant groot oft cleene En mach ons helpen wter noot Doen wy laghen doot Dan Christus die Heer alleene. Met zijnder godlijcker cracht Heeft hy tvyants banden doen vellen Om te verlossen dat menschelijcke gheslacht Is hy neder ghedaelt ter hellen Die daer laghen in swaer ellenden Sy riepen ghemeenlijck o God o Benedicamus domino Want si den Heere bekenden. Daer na is Cristus die Heer warachtich Ten hemel gheuaren met zijn godlijcheyt Ter rechterhant zijn vaders almachtich Daer hy ons heeft allen dach gheleyt En comen wi in hem betrouwen En ons leuen afgaen Nyemant en sal buyten staen Maer dat eewighe rijck beschouwen. Laet ons Christum aenbidden al Die is ons meest van nooden Want hy comen gheuen sal Oordeel ouer leuen ende dooden En wilt dit ghelooue niet begheuen Mer wilt dit ouerdachtich zijn Want Gods woorden warachtich zijn Daer wy alle by moeten leuen. Ureest uwen Godt dit is tslot Die Princen al inden throone Hout zijn ghebot schout tviants lot O Christen broeders ydoone En wilt v niet laten verleyden Want Christus spreect in dit beuanck Ick ben die dore ende die inganck Wilt v tot hem bereyden. 