 ICk sal v een liet verbreyden Als Mattheus int vijfde ons openbaert Die achte salicheyden So Christus ons selue heuet verclaert Ghelooft zijn woort alleene Uerblijt dat herte dijn Salich zijn die ghemeene Die arm van gheeste zijn Hier na en sullen sy niet weenen Dat hemelrijck behoort haer fijn Salich zijn die bedroefde reene Sy sullen vertroostet zijn. Christus die sprack noch ter stede Dat sy zijn salich hoort zijn belijt Al die saechtmoedighe mede Sy besitten dat eerdtrijck in vreden altijt Salich zijnse die hongher lijden En dorsten na Godes woort God sal haer noch verblijden En hy salse versaden hoort Salich zijnse in desen tijden Die barmhertighen voort Barmherticheyt coemt haer bezijden Ten eewighen daghen aent boort En bedroeft v niet te samen Ghy die daer hout Gods eewich verbont Christus heetse salich by namen. Die suyuer van herten zijn inden gront Sy sullen God aenschouwen Dit zijn Gods woorden claer Salich zijnse wilt dit onthouwen Die vredemakers voorwaer Al die dees reden behouwen Ende volghense vromelick naer Dat zijn Gods kinderen vol trouwen Spreect Christus int openbaer. Salich zijnse ende wtuercoren Spreect Christus tot synen gheloouigen raet Die om de gherechticheyt wilt hooren Ueruolcht werden ende versmaet Salich zijnse wt ghenaden Die daer doen een rechte boet Als v die menschen versmaden Om Christus name goet Sijn beloften laet v versaden Dat hemelrijck behoort haer soet Ghy Christenen laet v raden Sijt dese reden vroet. Te recht mocht hy hem wel verhueghen Daermen van is sprekende boosheyt En dat met valsche lueghen Het gheschiet al tot der salicheyt Sijt in vruechden en blijschap gheseten Het sal v wel werden gheloont God sal v zijn rijcke wt meten Schoonder dan hijt heeft verthoont Want alle Gods Propheten Sijn niet in lijden verschoont Die weerelt heeftse verbeten. Daerom zijn sy ghecroont. 