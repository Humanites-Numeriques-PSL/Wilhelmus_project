 SChoon Lief ghy zijt mijn troost alleyne Vercoren boven al, Vercoren boven al, Ghy spijst Ziel en lijf in't gemeyne Hier in dit Aerdtsche dal, Hier in dit Aerdtsche dal, Dese nijders geschal, met hare boose treken, Sy beletten my mijn Lief te spreken, Sy beletten my mijn Lief te spreken, T'welck ick my wel beclaghen sal. Schoon lief wat soudt my moghen baten Ter weerelt menich pont, Ter weerelt menich pont, En ick v dan sou moeten laten, So waer ick gants doorwont, So waer ick gants doorwont, In mijns Liefs rooder mondt, Is noyt bedroch ghevonden Dat mach ick liefken wel oorconden, Dat mach ick liefken wel oorconden, Alst v belieft maeckt my ghesont. Schriftuere lief, is uwen name, Al wort ghy seer benijt, Al wort ghy seer benijt, T'onrecht soud' ick't my moghen schame, Want ghy die liefste zijt, Want ghy die liefste zijt, En sonder v jolijt, Wat sal ick gaen beginnen, Helpt my schoon lief den strijt gewinnen, Helpt my schoon lief den strijt gewinnen, In desen mijnen strijdt. Schoon lief ghy hadt my wtvercoren, Al eer ick v vercoos, Al eer ick v vercoos, Ghy socht my daer ick was verloren Daer ick lach troosteloos, Daer ick lach troosteloos, Alle mijn wonden boos Hebt ghy gheheel ghenesen, Met Wijn en Olie ghepresen, Met Wijn en Olie ghepresen, Dies ick v lief voor een ander vercoos. 