 O Heere al inder eewicheyt Hoe zijn wy dus verstoort Want het al in v voorsienicheyt Uoorsien is cleyn en groot Uan der gheboorte tot in der doot O Heere almachtich Uader Leert ons alle gader U belijden in onsen noot. Wy zijn soo seer sorchfuldich Al in dit aertsche pleyn In lyden onuerduldich Wy en weten niet certeyn Uan dat ghelooue reyn Dalder ghenadichste Heere Willet ons toch leeren Want ghy hebt die macht alleyn. Dat ghelooue is groot en machtich Dat segghe ick v voorwaer Het maeckt den Lammen crachtich Den blinden siende claer Het is Gods gaue voorwaer O Heere van alder weerden Leert ons toch volheerden In tghelooue voor ende naer. O ghelooue sonder mincken Wel te recht sidy vermaert O Heer wilt ons ghedincken Int ghelooue na uwen aert Ons in tghelooue bewaert O Uader tot allen vren Ghedenckt v creatueren Al inder henen vaert. O ghy gheuer van alle goeden En verlaet ons nemmermeer Maer wilt ons toch behoeden Uan alle valsche leer Na v staet alle ons begheer O Christus alle mijn bede Ist dat ghy ons gheeft vrede Door tgeloof aen onsen Heer. 