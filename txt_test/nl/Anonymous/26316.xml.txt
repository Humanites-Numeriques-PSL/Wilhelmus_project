 EEn gebroken hert na Gods behaghen Om nae te jaghen, den vrede soet, Voor die woorden Gods een vertsaghen, Met een verslaghen, oprecht ghemoet Wensch ick u t' samen voor eenen groet, Daer toe den goet, gesicht altijdt, Dat ghy meucht mercken // door 's Gheests verstercken Waer af dat ghy ghevallen sijt. Goudt dat doorviert is sonder beswijcken Coopt om verrijcken, doch niet en swicht, Coopt Zalve om u ooghen bestrijcken, Dat u mach blijcken, een claer ghesicht, Dat u verschyne, dat wonderlijck licht, Wort so ghesticht, dat ghy subijt Mocht sien van binnen, met hert en sinnen Waer af dat ghy ghevallen sijt. Ghy die Godts timmeringhe reene, Met ons ghemeene, voortijdts waert, Keert weder tot den verworpen steene, Christus alleene, gheopenbaert, Tot eenen vasten grondt vermaert, Met hem vergaert, dat hy niet wijt U en verstroye // keert t' zijner koye, Waer af dat ghy ghevallen sijt. Coemt ende smaeckt die Hemelsche gauen, En wilt u lauen, aen die fonteyn, En wilt u niet als arm Slauen, Slijckputten grauen, in swerelts plein Die sonder water sijn onreyn, Maer in den treyn, den waerheyt bevrijt Schickt hier u ganghen, peyst met verlanghen Waer af dat ghy ghevallen sijt. Hoe lieflijck ist wanneer Godts Sonen En Dochters woonen, in goet accoort, Dat wil ons Godt den Vader lonen, Met alle den ghonen, die gheern hoort Dat Goddelijcke suyver Woort, Dus van nu voort, om u profijt, So wilt ghedachtich // sijn eendrachtich, Daer af dat ghy ghevallen sijt Het Lam en heeft maer een ghetrouwe Bruyt voor huysvrouwe, in swerelts dal Een is zijn Duyve, so ick aenschouwe, Het bed is nauwe, en t' decksel is smal, Een kudde, een Herder, en een Schaepstal Isser voor al, na Schrifts belijdt, En een Ghemeente, op Syons ghesteente Waer af dat ghy ghevallen sijt. Verloren Schaepken kranck ende teere Ten rechten keere, ghy wel behoeft, Verloren penninck, een Vrou met eere Die is so seere, om u bedroeft: Verloren Sone, niet en vertoeft, Hongherich proeft, met grooter blijdt, In uwer herten // met droeve smerten, Waer af dat ghy ghevallen syt. Daer is noch plaetse voor den aftreder Om keeren weder, ter vreden bant, Sijt ghy verheven hooch als den Ceder Buyght u doch neder, met u verstandt, Onder Godts almachtighe handt, Dat in den bandt, der liefden verslijt, Twistich afgrysen // dat vrede mach rijsen Waer af dat ghy ghevallen sijt. Ghy hebt verlaten de eenichede, Den rechten vrede, hebt ghy ghemist Liefd' en ghenade en heeft gheen stede, By u, oock mede door desen twist, Dus hebdy des Vaders goet ghequist, Den s Vyandes list, gheworden quijt, Sijt ghy u Croone, ende pandt schoone, Wair af dat ghy ghevallen sijt. Wie hy hem selven wel meent te stane Heeft gae te slane menighertier, Dat hy niet valt uyt die bane, Die om te gane, so smal is hier, Aen d' een zy water, aen d' ander zy vier Vol van dangier, aenvecht en strijdt, Dus den voorleden, wech wilt treden, Waer af dat ghy ghevallen stijt. Dit seght de Heere, treedt op die weghen Maer siet ter degen, voor u wel, Vraecht waer den goeden wech is ghelegen Dien sijnde vercreghen, sonder uytstel, Wandelt daer in, t' is Godts bevel, U ziele snel, sal rusten verblijdt, Helpt so des Heeren // ghetal vermeeren, Waeraf dat ghy ghevallen sijt. Moyses die heeft hem selven gheboden Te laten roden, uyt s Levens boeck, Oock Paulus van ghelijcker moden, Al voor die Joden, uyt liefden cloeck, Om die te verlossen voor den vloeck, In dat versoeck u oock niet en mijdt, Neemt aen u eeste // liefde dits t' meeste, Waer af dat ghy ghevallen sijt. Barmherticheyt wil ick van uwen hande En gheen Offerhande, dit woort insiet, Hadt ghy gheweten als die vaillande, Ten rechten verstande, zijn bediet, Den ontschuldighen en hadt ghy niet, Sonder verdriet, vermalendijt, Maer hadt ghebleven // Godts woort beneven Waer af dat ghy ghevallen sijt. Oorlof hier mede, wilt des Heeren Saechtmoedicheyt leeren, met herten ootmoet Tot rust' der Zielen, vry van verseeren, Wilt u bekeeren tot zijn Jock soet, Blijft niet beraden met vleesch en bloet, Neemt dit voor goet, t' is uyt gheen nijt, Maer om met tranen // u te vermanen, Waer af dat ghy ghevallen sijt. 