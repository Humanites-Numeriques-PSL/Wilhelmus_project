 O Mensche aenhoort//des Heeren woort Ende wilt niet dwalen Gaet dus niet voort//want ghi vermoort U siele te malen Wie na den vleesch leeft Serteyn hy sneeft//den Apostel schreeft Dat hy moet steruen Wie hem tot God noch gheeft Die mach gracie verweruen. Gheeft v tot God//die daer zijt bespot Al voor v sonden Hout zijn ghebot//dat is het slot Wilt die schriftuer doorgronden Wy moeten afkeeren van quaet En doen vroech en laet//dat de scriftuere raet Wilt daer na hooren Eer v den tijt onder gaet Wert van nieus herboren. Wy moeten voorwaer//leert ons Cristus claer Uan nieus herboren werden Het is openbaer//ghy moghet lesen daer Ioannes int derden Oft wy en moghen int rijcke Gods niet gaen Soo wy verstaen//door Cristum vermaen Dat niet en mach lieghen En siet zijn woort wel aen Het en sal v niet bedrieghen. Laet ons al ghemeyn//op Gods woort pleyn Onse leuen voeghen Wy worden certeyn//groot en cleyn Uan dees menschen bedroeghen Daer ons ouders op stonden bloot Sy achtent groot//des menschen ghebot Gheen quaet sy en dachten Och vrienden verstaet den cloot Wout ghy daer op achten. Antekerst leer//is nv al seer In de weerelt ghecomen Hy is inden weer//teghen God den Heer Met allen zijn droomen Soo ons Ioannes seyt, met goet bescheyt Dat hy wtleyt Nv zijnder veel Antecristen Haer leeringhe is wijt ontspreyt Met allen haer listen Hy domineert//hy triumpheert Opten dach van heden Hy is wat verneert//maer niet heel onteert Ueel houter zijn seden Inden heylighen schijn is hy ghestelt Hy hout dat velt//al met ghewelt Soo wy beuinden Ueel weten wat schriftuer vermelt Ende sy loopen als blinden. O menschen gheslacht//slaet nv doch acht Op het woort des Heeren Wee hem die hier lacht//hy schreyen verwacht Wilt v van wellust keeren Wie hier schreyt sal worden verhuecht Die eewighe vruecht//is hem toe ghevuecht Uan anbeghinnen Wat comptet by des weerelts ghenuecht Als wijt versinnen Al wat men siet//den duert toch niet Het is tijtlijck vergaende Uruecht en verdriet//watter weerelt gheschiet Ten blijft niet staende Maer dat ons Christus heeft bereyt Hoort mijn bescheyt//inder eewicheyt Is dat duerachtich Wort ghy in temtacie gheleyt Weest dit ghedachtich. Oorlof hier van//het gheen dat ick can Dat moet ick wt gheuen Ick hope hier an//en staet gheen man Diet vint beschreuen Wt liefden heb ickt ghedicht Het is goet diet sicht//mijn gheest die vlicht Tot allen menschen Wert yemant hier door ghesticht Dat waer alle mijn wenschen. 