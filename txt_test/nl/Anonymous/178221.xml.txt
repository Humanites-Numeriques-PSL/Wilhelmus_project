 Ghebenedijdt den Heer Almachtich alle sijn wercken Majesteyt, Looft ende verheft hem alle seer Looft hem tot inder eeuwigheyt. Den Engelen blijden choor: Ghy doet ghedurichlijck u devoor Ghy hemelen schoone, en wolcken vocht Verheven boven inde locht. Ghy hemel-crachten sterck Die ‘tgroeyen veroorsaeckt hier op d’aertsche baen. Ghy gulden Sonn’ een wonder werck, Met de schoon silver-schijnende Maen: Ghy sterren aen ‘tfirmament, Seer gleinsterich daer in vast gheprent, Coel soeten reghen en dauw vruchtbaer, Looft Godt den Heere allegaer. Windigh gheblaes altijdts Beroerigh, Vier, hitt’ en t’swinters coude locht: Mist inde rijm, christaltigh ijs, Vlockighe sneeuw als wolle ghevrocht. Snelle blixems vlieghende vier, Swaer Donderslagen van groot ghetier. Ghy donckere nachten, en daghen claer Brenght ’s Heeren Loff in’t openbaer. Der aerden ronden bal Gheduerich, verhooght Godts eere onvermoeyt Met elcken heuvel, bergh en dal En ’t gene dat daer in leeft en groeyt Ghy riveren vliettende ras Den uyt ghestreckten zee groenen plas Ghy claer fonteynen hooch springhende bloet Loeft Godt den Heer, hy is soo goet. Wal-vischen groot en grof Als berghen, met al wat in de wateren swemt Elck dierken wildt in bosch en hof, Wol-dragende vee bekent en vremt, Ghy ghevoghelte nu singht, Lustich van tack op boomkens springht, Met soeter stemme fluyt met jolijt, Loeft uwen schepper tot alder tijt. Maer zijt niet onbeleeft Ghy menschen, geschapen naer Gods eygen beelt, Israel loff en eer hem gheeft, Ghy Priesters sijn weldaden vertelt, Godts dienaewrs hem oock prijst En altijt danckbaerheyt bewijst Rechtveerdighe zielen, gheesten bereydt Des Heeren lof al-omme verbreydt. Laet ons nu loven wel Den Vader, den Sone met den Heyligen Gheest Want hy is Godt, en niemant el, Loeft en verheeft hem aldermeest: O Heer in ’t firmament Des hemels is uwen naem bekent, En wort hooch geloeft met heerlijckheydt Boven al verheven inder eeuwicheyt/ 