 Schoon boven alle schoone, Hoe maght gheschien? Dat ghy dus hatigh ten toone, Voor alle lien. Dat ghy dus hanght ghenagelt Vlack inden windt, Bereghent en behaeghelt Mijn liefste kindt. Ghy die’t al hebt gheschapen, Wat vremt bestier! Hebdy gheen pleck om slapen, Elders dan hier! Waer magh u bedde wesen Soo fraey beblomt, Dat u bruyt uyt-ghelesen Soo dickmael comt? Wee my bedruckte Moeder, Wee my ! wat raet? Alst nu, o mijn behoeder, Met u soo gaet! Ach Simeon vol weerden Ach, ach! o smert! Nu gaen u seven sweerden Dweersch door mijn hert. Ha Cruys! zijt dan gheboghen Op dat ick dus, Die my dicks heeft ghesoghen, Voor oorlof cuss’. 