 Dancket Godt nu opentlick, Hy is doch seer vriendelick, Want zijn groote goedicheydt Gheduurt inder eeuwicheyt. Die van swerelts aenbegin Heeft ghetoont zijn soete min, Want zijn groote goedicheyt Gheduurt in der eeuwicheyt. Die de werelt soo lief heeft, Dat hy synen Sone geeft, Want zijn groote goedicheyt Gheduurt in der eeuwicheyt. Die de menschen niet uyt haet, Maer uyt pure liefde slaet, Want zijn groote goedicheyt Gheduurt in der eeuwicheyt. Hy en wil verliesen geen Van zijn schaepkens, jae niet een, Want zijn groote goedicheyt Gheduurt in der eeuwicheyt. Tot het alderminste kint Is hy lieffelick ghesint, Want syn groote goedicheyt Gheduurt in der eeuwicheyt. Die noch jonck zijn in â€˜t verstant, Reyckt hy minnelick de hant, Want zijn groote goedicheyt Gheduurt in der eeuwicheyt. Haer verstant wert opgevoet, Met die melck der liefden soet, Want zijn groote goedicheyt Gheduurt inder eeuwicheyt. Danckt hem die weldadich is, En daer in ghestadich is, Want zijn groote goedicheyt Gheduurt inder eeuwicheyt. 