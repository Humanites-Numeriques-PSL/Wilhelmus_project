 DEn vliegenden aern die laet ons eren den gemynden apostel des groten here hi heeft gevlagen ende gerust al op ons heren werdige borst Daer toech hi wt soe diepen syn doe hi screef god is die mynne die daer in blyuet die blyuet in gade dat spreket Johannes der mynnen bade Syne vlogelen heeft hi wtgespreyt te vliegen is hi al bereyt te scouwen inde sonnen schyn dat is hem altoes sonder pyn Als hem die sonne heeft verbrant soe styget hi neder altehant al doer die wateren totter stont soe wort hi weder al verjoget Syn spyse moet opter eerder syn soe vlieget hi vander sonnen schyn hy stoet syn neb op enen steen dat doet die edel aern alleen Hy vlyeget op enen berch groet daer scouwet hi syns heren bitter doet syn herte was soe seer gewont doe hi onder den cruce stont Hem was soe wee in synen moet doe hi sach dat roede bloet dat van bauen neder ran al van dat edelle suete lam Enen groten scat waert hem beuaelen dat en sy ons niet verhaelen dat was die edelle moeder fyn die solde hi nemen in die huede syn Deze gyfte yget danck al was die wyssel alte cranck want voer den heren waert oer den knecht dat lot en viel niet alte recht Die aern vloech op mit synen scat hi keerde weder in die stat hi moste daer laten synen heer dien hi van herten mynden seer Die aerne sprack dicke myt sueten syn Och kynderkyns nv holt die mynne dat leerde mi die meyster guet want doedi dat et is genoech Doe hi genakede synre doet doe waert hi weerdelic genoet nu comet gemynde int ryke myn ende werscappet mitten broederen dyn Die aerne vloech op mit ziele ende lyf soe tuget ons die hilige scryft men vant syn graf nae synne doet wonderlic vol hemels broet Dese aern die moet ons wesen by in allen tyden waer dattet sy sonderlynge in onser doet ende brengen ons in die blyscap groet 