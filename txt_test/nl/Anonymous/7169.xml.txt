 O lieue heere, danc, loff en eer Soo moet v wesen emmermeer Loff, eer, moet ghij gewinnen Dat ghij dese ionghe maechden teer Hebt ontsteken also seer Van binnen Met uwer soeter minnen. Wt Betanien soo ick verstae Soo was gheboren Vrsula Die weerdighe maghet gepresen Sij wort versocht voor ende nae Van eens Conincx sone vroech en spae Als wij lesen Loff moet haer altijt wesen. Als dit verstont die maghet soet Soo dachte sij in haren moet Hoe sij hem mocht bekeeren Godt sant in haren sinne goet Dat sij den edelen iongelinc soet Soude leeren Hoe dat hij Godt sou eeren. Dat maechdeken sprac o vader mijn Wij sullen ontbieden den Coninc fijn. Dat hij drij iaer moet beyden Dwelck hem sal duncken groote pijn En dat hij mij tien duysent maechden fijn Moet bereyden Die ic tot gode mach leyden. Als dat heeft verstaen die Coninc saen Heeft hij die maechden vergaderen gaen Als hij die heeft gheuonden Dwelck hij oock gherne heeft ghedaen En heeftse tot Bethanien aen Ghesonden Tot dien seluen stonden. Dese schaer vermaert voer metter vaert Lancx den rijn te Roomen waert Alsoomen vint bescreuen Godts Ingel heeft geopenbaert Des Conincx sone van hooger aert Verheuen Dat sij alle sonden laten haer leuen. Nv hoort doch hoe sij quamen doe Totter stede van Ceulen toe Die vonden sij beleghen Al van die Hunnen wreet van moe En die liepen als verwoede honden Hen teghen En hebbense daer al verslegen Een wreet tyran alst is bekant Liep daer hij Vrsula die maget vant En wildense met hem vueren Maer sij versmaden hem als vyant En hij doorschootse al te hant Tot dier uren Moeste sy die doot besueren. Een Coninck vrij die was daer bij Die heeft Cuneram ghelooues mij Ghenomen wt den strijden Hij voerdese te Reenen daer woonde hij Daer nae wert sij gedoyt wt nijt Soo wij lesen Loff sij haer eewich ghepresen. Cordula vloot het scheen wel noot Des anderen daechs hoort wonder groot Soo quam sij voorts alleene Een vreet tyran haer oock doorschoot Dus bleef sij metten anderen doot Ghemeene Loff sij v maghet reyne. 