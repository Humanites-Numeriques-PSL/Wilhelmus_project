 Help ryker here god wat is dit leuen als icket dencke myn herte mach beuen wy moeten steruen steruen is onser alre eruen wi moeten steruen Als ic auerdencke dit leuen soe pense ic op den doet den ick ommer steruen moet ende ic en weet wanneer soe bidde my gade dat hi ons verlene syn hogeste ryke Och mensche woldestu dy bekeren den rechten wech wolde ic di leren tot mynen ryke O mensche soe doet dynen euen kersten dyns selues gelic Dattu my rades dat doncket my onmaer hoe geerne solde ick wreken die my mysdeden wist ic waer mede daer mede en solde ic niet langer doen beyden ter seluer stont Wy mochten wal dencken waren wi des vroet wat christus om onsen willen verdroech al totter seluer stont doe hi hem van judas cussen liet voer synen mont Dat dede god om des menschen wil hi sal noch spreken al swyget hi styl ten jonxsten dach ende soe en mach helpen syluer noch golt noch vrent noch maech Nv helpt ons maria weer de vrouwe in al deser werlt en is geen trouwe oer loen is cranck sy sullen vergaen al die sy mynnen het sy cort of lanck 