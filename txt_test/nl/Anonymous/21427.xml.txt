 GHelijck een tortelduyfken hem verhuecht En in een wout gaet vlieghen Mijn siel is droeuich sonder vruecht Tghesicht wil my bedrieghen Mijn herteken dat schept verdriet Alst te recht sy seluen besiet Dus wilt mynen druck verhooren Want veel geroepen maer weynich wtuercoren Ghedenct dat daer gheschieuen staet Dat by den wech is gheuallen Die voghelen des hemels aten dat saet Dat bediet ons thert vol gallen Wanneer ons dan die vyant quelt, So zijn wy also seer onstelt En dat saet blijft dan verloren Wan veel geroepen maer weynich wtuercoren. Hoe soet vallet saet in deser tijt Ende wort so vele ontfanghen Wanneermen daer op merckt al sonder respijt So en heeftet gheen voortganghen Want dat saet dat blijft alleen Want het valt op eenen harden steen En die sonne gatet versmoren Want veel geroepen maer weynich wtuercoren. Noch valt dat saet en groeyt oock wel In doornen ende in bramen Want eertment oogst so vergaget snel Want het en dient niet te samen Dan compt die werelt met haren lust Wel hem die daer niet op en rust Ten zijn niet dan distelen en doren Want veel geroepen maer weynich wtuercoren. Ghelijck als ons die schriftuer seyt So en zijn wy niet dan assen Wel hem Heere die ghy hebt bereyt Daer sal dat saet in wassen Dus bidt hem groot ende cleyn Dat hy ons wil bouwen alleyn So brenghet vruchten te voren Want veel geroepen maer weynich wtuercoren. Prince diemen niet af en sach gaen Maria bloem van alle vrouwen Die v sach onder den cruyce staen Ende sterf voor ons vol trouwen Wt liefden die hy ons bewijst Ende daerna in gelorien verrijst Bidt hem hy sal v verhoren Want veel geroepen maer weynich wtuercoren. 