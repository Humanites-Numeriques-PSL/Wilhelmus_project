 HOort toe ghy kersten samen En wilt niet zijn beswaert Alle die Gods woort beminnen Hoe ons Iohannes verclaert Int achste capittel beschreuen Hoe Iesus smorghens vroech Ghecommen is inden tempel Leerende tvolck menich goet exempel Die Phariseen haddens spijt ghenoech. Die Phariseen quaet van ghedachten Uoor Iesus op dat pas Een vrouken dat si brachten Die in ouerspel beuonden was Sy seyden meester dese vrou is beuonden In ouerspel met boosen gheschal Dus wilt hier vonnisse ouergheuen In Moyses wet daer staet gheschreuen Datmen dusdanighe steenen sal. Om Iesus tachterhalen Hebben si desen list gheleyt Want hy met soeter talen Altoos sprack van barmherticheyt Om Iesum tonder soecken Of hy zoude hebben gheseyt Datmense soude steenen Dit was haerlieder meenen Dat en ware gheen barmherticheyt. Christus de Heere vol weerden Die boogh hem neder saen Ende schreef inder eerden Wat si selue hadden misdaen Sy saghen daer int ronde Op malcanderen al ghemeen Hoort wat hem Christus oorconde Die van v is sonder sonde Die werpe den eersten steen. Hier by moghen wy bedieden Dat een eyghelijck wel verstaet Sijn houeken suyuer sal wieden Eer hy in eens anders gaet En wilt gheen vonnisse gheuen Daer ghy selue in beschuldich zijt Want si saghen daer gheschreuen Haer misdaet die si hadden bedreuen Twelck ons Deuangelije belijt. Die Phariseen ghemeene Sijn al tsamen wech ghegaen En lieten daer alleene Het vrouken voor Christus staen Christus al sonder sparen Die vraechde tvrouken saen Waer dat si waren gheuaren Al die haer quamen beswaren Ende haer beschuldicht haen. Heeft v yemant verdomt van desen Heeft Christus dat vrouken gheuraecht Och niemant Heere ghepresen Sprack dat vrouken seere versaecht Soo en wille ick v niet verdommen Sprack tot haer Christus die Heer En dient gheen vremde afgoden Gaet leeft naer mijn gheboden En sondicht voortaen niet meer. Die barmherticheyt ons Heeren Moghen wy hier by verstaen Elck die hem wil bekeeren Al is hy met sonden belaen Wilt hy voort duechdelijcke leuen Hy wert met Christus beurijt Maer en wilt gehen oordeel gheuen Daer een ander om soude sneuen Op dat ghy oock niet gheoordeelt en zijt. 