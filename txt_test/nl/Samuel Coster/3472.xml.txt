 't Is een vervloeckte sotterny VVillens te stellen aen d' een zy De achterdocht, daer door men ziet 't Verschil in vreucht en in verdriet, En 't oogh te hebben op 't begin Niet op het eyndt van sotte min, Die maer op ontrouw is gheplant, En barst van oneer en van schandt. Dan 't Godloos hart ghestadich jaeght Na 't gheen hem onghenadich plaeght, En beyd' aen ziel en lichaem deert, Men tracht te kroppen 'smins begheert Waer van men haest de wallich heeft. Dit doet dat onghevallich leeft De Vorst, die zijn gevlochte staet Dus doot door dees ghesochte haet, Zy staet die vast ghebonden was Sal worden nu verslonden ras, En lijck ghemaeckt de slechte boon door rechte wraeck der rechte Goon. Nocht snaerghespel, noch sachte zang Baert slaep, al zijn de nachten lang, Dien mensche wien de wraeck ghenaeckt, VVant hem de wroeging angstigh maeckt, En acht hem schuldich en vervloeckt, Zo dat hy eeuwich uytkomst zoeckt En schuyling daer hy zy bevrijt. Daar is gheen plaets ter VVerelt wijt daer de bevreesde dueren mach, door dien hij staech de zueren dach Van zijn verdiende straf bedenckt. De lucht schijnt hem daer me vermengt, Zo dat hij noch met 't zelfde paert, Nocht schip, als 't aldersnelste vaert, Ontvluchten ken zijns zielens smert, Daer hy door zond, in is verwert. Niet eer en rust de zwarte God Voor dat zijn booze lusten tot de vloeck der menschen zijn volbrocht. Zijn bitter is met zoet omwrocht, Zijn vreuchden zijn niet dan een schijn Van 't ghene dat ze niet en zijn, Zijn eeden zijn altijdt bedroch, Daerom mach niemant zijn versoch Meer achten als bedrieghery, daer me zijn Goon ons komen by. Die wetent na 't bederref tracht VVort 's duyvels eyghen erref pacht. VVant wetenschap is yeder een Ghegheven, dat hy zoud' met reen 't Onzalich quaet vermyden wel. Dan Progne die nu lyden zel, Acht meer des grammen torens raet, Als 't zalich luck van eer en staet, Begeert van de bedroefde Goon Volcomen wraeck van Tereus loon. VVanneer heeft haet yet goets ghebaert, die by ons al onzichtbaer waert, En wort bemint meest t'aller stondt Van 't hert veel meer als van de mondt. De mensch moest met voorsichticheyt Elck anderen in stichticheyt Ztaech voor te gaen, dat's dubbel goet. VVant alsser niemant quaet en doet Daer yemandt by verhindert is, Aen eer of goet vermindert is, Dan heeft gheen mensche sterffelijck, De wreede wraeck bederffelijk Te wachten; toch wien quaedt gheschiet En moet het stracx oock wreken niet Met gramschap die onwetend' raest, Maer lyden, en verghetent haest. 