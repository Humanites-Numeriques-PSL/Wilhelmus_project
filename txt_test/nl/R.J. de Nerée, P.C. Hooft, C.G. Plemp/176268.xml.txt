 HOe diep zijt ghy ghesoncken // met u ghewenschte smart O soete sachte voncken // en borrelt in mijn hart! Ghy komt my staegh vermanen // van myner sielen bruyt, Som parst ghy blye tranen // ten droeven ooghen uyt, Gheen onweer u en blusten // uyt mijn verheert ghedacht, En of ghy som wat rusten // 'twas ga'ren van u cracht. V crachten die my glissen // door't merrech in't ghebeent, Soud' ick niet willen missen // om 'sdagheraets ghesteent. Al doedy somtijts quynen // als't lichaems ooch ontbeert, Mijn siel siet lijckwel schynen // de schoonheyt die zy eert. En schept soo groot behagen // in't Goddelijck cieraet, Dat zy nae smart te draghen // voor sulcken wonder staet. Een wonder dat verflaeuwen // alle ander schoonheyt doet, En dalen haer wijnbraeuwen // en sincken haren moet. De leden en de zeden // en't vierighe verstandt Op Pallas leeft ghesneden // van Pallas eyghen handt. Omhelst mijn gheest vol minnen;, en zy, van hare kant, Omhelsen al mijn sinnen // met even stracken bandt. Had my dit heyl begheven // soo was mijn weelde voos; En al het doffe leven // ontseech my smakeloos. Des die van 't overwelven // des Werelts Bouwheer is, Gheef dat ick mis my selven // eer ick u liefde mis. 