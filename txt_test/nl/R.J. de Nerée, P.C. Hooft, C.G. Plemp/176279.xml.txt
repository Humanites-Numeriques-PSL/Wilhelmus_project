 WAt nevel, met haer laeuwe bron, Beswalckt, o levendighe Son, 't Eerwaerdich licht Van u ghesicht, Dat my verwon? Wat droefheyt isser soo verwoedt, Dat zy u edel vroom ghemoedt, Met overlast Raeuw aenghetast, Beklemmen doet? O Caucasus staech ongheweeckt! Die vol van scharpe distels steeckt. Een traentjen souw, Dat uyt mijn vrouw, Haer ooghen leeckt, Een traentjen sou vermorwen snel V tot in't steenich herte wel, Met al 'tghebroet, Dat u deurwroet, Van Tygers fel. Dus droefheyt vliedt, en schaemt u, smart 't Ontwecken, in haer teder hart. Spreyt t'eenemael Vw wiecken vael, En licht u start. De pijn, de commer, en't verdriet En hebben soo veel strafheyts niet, Of ick u ly Die licht, soo ghy Maer van haer vliet. Wech flucx, ons'harten zijn verstrengt, Ons beyder Gheest en Siel gheplengt Zijn onder een, En 't merch in't been Niet onvermengt. 