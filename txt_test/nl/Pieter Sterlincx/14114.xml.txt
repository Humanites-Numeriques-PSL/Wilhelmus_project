 O Nederlant, schoon en playsant Verciert met schoone // steden, schoone steden Seer trijomphant, besayt, beplant, Vol nering en vrijheden // vrijheden Maer laes voor dees weelde groot Crijchdy Orloch ende aenstoot Die spaignaerts v benouwen O Mars wat condy brouwen // condy brouwen. Meghem, Arenberch, [...] wreet Met Gerlaimont, bloet ghierich // bloet ghierich Dees zijn het merck, al van vleet En hebben u schoffierich // schoffierich In Duckdalfs handen ghestelt En in der spaignaerden ghewelt Dat zy v bederuen souwen O Mars wat condy brouwen // condy brouwen. Ducq d’Alue snel, rooft v vrijheyt Met strop, sweert, ende coorden // ende coorden Achitophel, zijn raet wt leyt Datment al sou vermoorden // vermoorden Aman, hier in accordeert Maer Godt heeft het niet begheert Tsou wijf en kint berouwen O Mars wat condy brouwen // condy brouwen. Doort d’oorloch quaet, zijt ghy gheschent Verbrant, huysen, en houen // houen Die uwen staet, hebben ghekent Gaen haer in u bedroeuen // bedroeuen Maer wilt dit lijden verdult Denct tis al verdiende schult Israel wilt aenschouwen O Mars wat condy brouwen // condy brouwen. Ghy bedreeft meest, afgodery Tlant was daer me beghoten // beghoten Tghecroonde beest, dat diende ghy Veruolchde Godts ghenoten // ghenoten Al u wachters waren blint Stomme handen, slapens ghesint, Gods woort zy niet ontfouwen O Mars wat condy brouwen // condy brouwen. Maer maghet schoon, Godt heeft verhoort V kermen ende claghen // ende claghen Sent v tot loon, zijn Godlijck woort Dus schept daer in behaghen // behaghen V vyanden hy verdrijft, Die daer veel hebben ontlijft Soo mannen ende vrouwen O Mars wat condy brouwen // condy brouwen. Lof Prince goet, die ons beurijt Van t’iock der spaenscher honden // spaenscher honden Die ons verwoet, leuenden strijt Maer d’oorsaeck zijn ons sonden // ons sonden Ons vyanden Heere beschaemt En ons met minnen versaemt Op u staet ons betrouwen O Mars wat condy brouwen // condy brouwen. 