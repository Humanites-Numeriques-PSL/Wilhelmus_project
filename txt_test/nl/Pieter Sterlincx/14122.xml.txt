 Waect op ghy Edel gheesten Wilt inde Const voleesten En soo sulde ghy scheppen vreucht en Iolijt Sy is een vande meesten De waerheyt wil zy queesten Ende dat in spijt, van alle diet benijt, Dus met des Consts vyanden strijt En toont v vroom in swerelts crijt Soo worden wy verblijt. O conste weert ghepresen Wt v is meest gheresen De waerheyt, diemen nu alomme openbaert Daerom suldy mits desen Ock niet slaperich wesen, Maer thoonen altijt v conste wijt vermaert Volhert toch vrij, zijt onvervaert Ghebruyct altijt der consten aert Want wy met v zijn ghepaert. Ghy leert ons componeren Lustich Ortigrapheren En met schriptura schoon, maken wy oock solaes, Fraey doet ghy ons ageren Schoon consten inuenteren Door de Poësy van veel veracht eylaes Philosophy door s’gheests gheblaes Sticht oock sonder te maken dwaes Al meynent vele met gheraes. Godes woorden vol trouwen Deet ghy seer fraey ontfouwen, Ontdeckende alsoo des Antechristus staet, Waer door mannen en vrouwen Op v stijf ghingen bouwen Als die ghefondeert vonden, uwen schoonen praet, V Edel wesen en ghelaet Verquict menich hertken delicaet Dat bedroeft is en versmaet. Ghy Princen ende Heeren Al die dees Conste eeren Neemt in danck, ons simpel, slecht, vermaen, Wilt altijt neerstich leeren En al sonder verseeren Castijt sonder verwijt, soo wy ons ontgaen Van all’ afgonst vliet nu seer saen Ter eeren de const is dit ghedaen Om v vant quaet te raen. 