 O mensch en wilt niet houerdich wesen Al zyt gy na Gods beelt gemaekt Want alzo wy daer oock lesen, Soo heeft ons alle Gods toorn gheraeckt Om dat ons ouders hadden gesmaeckt Die vrucht haer van Godt verboden Soo heeft Godt haer doen verclaert Dat zy souden veranderen in aert En haer sonden die deden haer dooden Alle Coninghen, ende alle Propheten Hoe wijs, hoe rijck, ende valiant Die doot die heefse al neder ghesmeten Oock die schoonste diemen vant Absalon den frayen quant Oock Salomon zynde vol wijsheden Dese zyn al ouer langhe doot, Met Goliadth den Ruese groot En oock Dauidt diet hem deden Laet ons oock wat achterwaerts keeren Tot ons Heeren vrienden al, Maria Gods moeder vol eeren Met die twaelf Apostels int ghetal Paulus men mede niet vinden zal Noch oock Iohannes den Dooper Dese zijn al op dien reys In ghegaen den wech van alle vleys Dat is een ghestadighen looper Die sentencie die daer eens is ghegeuen In het beginsel naer onse misdaet. Die is altoos waer ghebleuen, Alzoo dat niemant den doot ontgaet Of zy wel leuen ofte quaet Die zielen t’lichaem moet eens scheyden Dat is den alderbesten raet, Darmen den eeuwighen doot ontgaet Laet ons desen wech doen bereyden. Denckt myn beminde wtvercoren Hoe vreesselijck dat die doot coemt an Ouer alle die hier zyn gebooren Het zy vrouwe, oft oock man, Niemant hem ontlopen can Hy clopt voor alle dueren Ionck, oudt, arm oft rijck Hy doetse alle ghelyck. Met gewelt wt deser werelt schueren. Al zyt ghy hier sterck sonder vresen Ghesont, ende wel te pas, Ghedenckt het zal haest anders wesen Och of dit in v herte was Ghy soudt v bereyden ras, En verbeyden tot allen uren V sentencie van Godt den Heer Door vreese, ende beuen zeer Die daer eeuwelycken zal dueren. Diet hoe geweldich ons de doot cont steecken Met zyn pijlen zeer bitter ende wreedt Hy beneemt ons zeer haest het spreecken Ons ghesicht hy oock raet toe weet Het verstant criecht oock sulcken beedt Dat al ons vyf sinnen faelgeeren Dit is den bode van het endt, Want het lichaem wort nu gheschent Door die eerste sentencie des Heeren O mensch ghy gaet nv al zoo verheuen Met alle houerdicheyt ende pracht Ghy moet zeer haest reeckenschap geuen Van al v woort, tot het ghedacht Dit zal v al worden voor gebracht Denckt hoe dat ghy aldaer sult vresen Als v wort geseyt zeer knap, Coemt ende Gheeft hier reeckenschap Ghy en sult niet meer Rentmeester wesen Als die siele nu aldus haer scheyden Wt haer lichaem dat zy heeft bewoont Soo staen daer boden nae te verbeyden En zy wert voor den rechter verthoont Daer sy nae haer wercken wort gheloont Het sy wel, oft qualick te vaeren Is syhier niet wel ghepurgiert Soo wort sy nae het vuier ghestuiert Om aldaer wel, ende suyuer te claeren. Maer wort ghy O ziele beuonden In ongheloof opstinaedt Oft oock in groote sonden, Weet dat ghy dan ter Hellen gaet Och het is dan al te laet, Daer en helpt roepen, ofte kermen Maer wilt ghy dese pijne ontgaen Soo maeckt hier wel met Godt te staen Hy zal v dan seer wel ontfermen. Als v ziele dan nu is gheuaren In d’ander werelt onbekent Niet voor twintich oft dertich iaren Maer voor eewelijck zonder endt Het zy in glorie ofte torment So draechtmen het lichaem ten graue Daer wort het in d’aerde bedeckt Met een wit cleet om betreckt En die vrienden ontfangen die haue. Daer worden wy inder aerden ghesmeten Ende van niemant meer gesien Oock zeer haest worden wy vergeten En met der aerden worden wy gemien Och laet ons houerdicheyt vlien Ende dit alhier nu wel versinnen Ende God dienen nacht ende dach Met al dat onse hant vermach Laet ons malcanderen oock beminnen Oorloof die nv al hier gaet proncken Siet wat ghy haest worden sult, Oock die v dickwils vol hebt gedroncken En met alle leckernije vervult, Ghy sult haest betalen Adams schult Wilt dit zeer wel beuroeden, Ghy sult met uwen lichaem vet Onder der aerden worden ghesedt Daer ghy wormen, en zerpenten sult voeden. 