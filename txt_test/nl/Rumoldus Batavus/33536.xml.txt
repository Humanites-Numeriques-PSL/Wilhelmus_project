 O broeders ghedenct het groot ellent Van die zielen in het helsche torment Dat sy eewech daer moeten lijden Och hoe lanc is eeuwich sonder ent Daer nimmermeer coemt verblijden. Dese plaetse die is al onder der eert Soo alsmen ons voor die waerheyt leert Eenen poel seer vreesselycken, Daer Lucefer, met den sijnen verkeert Wie en soude hem hier niet af verschricken. Daer regneert den eeuwighen doot Door veel der handen tormenten groot Die den Duyuel daer gaet bedrieuen Door zyn wreetheyt, ende boosheyt snoot Die hier in sonden volherdich blieuen. Sy zyn aldaer in grooten ghetal En haer macht die ouerwint daer al Soo gaen sy daer domineeren, Ouer alle die daer comen sal, En haer hier niet van sonden keeren Sy thoonen ouer alsulcken haer macht Die haer leuen hier hebben ouer gebracht In sonden, ende quaet leuen En hebben Godt, noch syn geboden niet geacht Of in haer ongeloof zijn ghebleuen. Seer dickwils vermaent ons die schriftuier Van dit grouwelyck helsche vuier Dat zeer heet is bouen maten Ende oock eewich is in geduier Waer wt niemant wort ghelaten. Hier wort die verdoemde ziele gheleyt Nae dat zy wt haer lichaem scheyt Wort zy hier al in ghesmeten, In desen put vol donckerheyt Daer den worm haer eewich sal eeten. Die consientie die daer eewich knaecht Om dat zy van God zoo is veriaecht Nae wiens beelt zy was gheschapen En mits haer die boosheyt heeft behaecht Soo heeft die helle haer doen rapen. Int oordeel alsmen weder op sal staen En die ziel in haer lichaem sal zyn ghegaen Oock haer oordeel zal hebben ontfanghen Soo zal die helle open zyn ghedaen En besluiten ziel ende lichaem stranghen. Daer sullen zy aldus te wercke gaen Met die houerdije hebben ghedaen Dese zalmen te samen doen binden Den gierighen, ende onchuyschen daer aen Die salmen dan mede wel vinden. Den oproerighen, ende dootslaegers coen Salmen mede oock alzoo doen Den Dronckaerts salmen oock zoo packen Met swauel, en Sulpher salmen haer voen En doense al by malcander smaken. Daer salmen dan hooren seer groot getier Die hem nu vult met wijn ende bier Wat anders sal hy daer smaecken Den knagenden worm, en tâ€™helsche vier Daer hy moet branden, ende blaecken. Alle sondaers sullen daer nae aduenant Ontfanghen pijne wt den helschen brant Nae de sonden van haer bedreuen Die sal al nae zyn rechtueerdich hant Een yder het zijne doen gheuen. Daer salmen sien het ooghen gheschrey Van veele volcken menichderley knerstanden sal men oock hooren, Och lacy, hoe bang ende wee is my Sal daer vervullen haer ooren Dit sullen altoos die liedekens zyn Van dien ghesonghen int helsche pijn Dat zal daer eeuwich gaen dueren Oock het deruen van Gods claer aenschijn Sal haer pijne doen wtschueren. Men sal daer ruycken sulcken stanck Die daer sal duieren eeuwich lanck Die wy hier niet connen verdraghen Met den clagenden droeuigen sanck Die niemant sal connen veriaghen. Beminde laet ons dit zyn een schrick Want Christus die heeft ons al gelyck Van dese pijne willen bewaren Man en vrouw, arm, ende rijck Wil hy onder zyn wiecken vergaren. Wy lesen int Euangelie claer Van een rijcken mensch datter waer Die hier zeer lecker ginck eeten Oock hem costelijck becleede daer Maer worde in der hellen ghesmeten. Als hy nu in dese tormenten lach En Abraham van verre sach Soo begonste hy daer te spreecken Ick bidde of Lazarus comen mach En zyn vinger in het water doen steecken. Op dat hy zoo doen coelen myn tong Dit was het liedeken dat hy doen song Maer ten mochte hem niet ghebueren Dus raede ick v out, ende iong, Dat ghy nu wel hier siet te vueren. Een dropel waters wort daer ontseyt Maer moeten lyden inder eewicheyt Och laet ons nu hier op waecken Siet dat ghy nu een goet leuen leyt So zult ghy daer niet gheraecken Wilt ghy dese ellendige plaetse ontgaen So moet ghy int Catholyck geloue staen Datmen altyts heeft doen leeren, De nieuwe seckten hangt toch niet aen Maer doet v daer verde afkeeren Vreest Godt, en hout zyn gheboden wel Leeft heylich tot v eynde na zyn beuel Wilt zyn Dienaers ghehoorsaemheyt geuen Soo zult ghy ontcomen dese hel En inden hemel naemaelsleuen. 