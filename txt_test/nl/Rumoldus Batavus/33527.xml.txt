 Wy willen ons nu alle gader verblijden In desen vrolicke feest Want die van allen ouden tijden Tot nu is verwacht gheweest. Dese die is als nu ghecomen Hier in dit aertsche dal, En heeft onse natuiere oock angenomen Op dat hy onsen broeder wesen zal Op dat hy dus Godtlyck wilde maecken Ons sondighe menschen allegaer, Om dat wy, ten hemel mochten gheraecken Daer men te voren al ballinck waer. So heeft God hem zo cleyn ghebogen Op ons het dode kint, En ons dus tot het leuen getogen Somen van Helizeus beschreuen vint, Wy waren al den eeuwigen doot gestoruen Want Adam die bracht ons daer, Maer Christus die heeft ons weder verworuen Het leuen by zynen hemelschen vaer. Die heeft ons zynen Soone geschoncken Ghecomen zynde wt zynen schoot. Dese die is also leech gheschoncken Om ons te verlossen vanden doot. Also cleyn is Godes zoone gheuonden Dat hy aen trock onsen natuer, Ons ghelyck behaluen die zonden, Want dit ghetuycht ons die schriftuer. Een rechten middelaer wilde hy wesen Tusschen ons, en zynen vaer, Dus is hy van beyts alzo wy lesen Godt ende oock mensch te gaer. Dit kint daer alle zalighe nae wachten Is ghebooren also men ghelooft, Van eene Maghet van grooter crachten Die daer soude vertreden des duuels hooft. Dit is de vrouwe daer wy af lesen Soo dat int boeck van Genesis staet Die daer het hooft der slange soude verknesen Door Christum, die daer is wt haren zaet. Esaias heeft gesproocken ouer langhen Dat een ionghe maghet schoon, Aldaer noch eens soude ontfanghen Ende baren eenen ionghen soon. Dese sonde van Damasscho trecken die rouen Hy soude den vyanmt brenghen te niet So wy van dit van dit kindeken gelouen Dat hier na door hem is gheschiet. Want daerom zo is hy comen daelen Van bouen wt zijn Vaders schoot Om dat hy Adams schult voor ons soude betalen En verlossen ons soo vanden eeuwigen doot. Hy is nu tot Bedtlem gebooren Int midden al van der nacht, Van Maria die reyne maget vercooren Als daer het minste op wert ghedacht Het is reden dat wy ons nu verblyden Want alle menschen dat betaemt, Om dat den Heere in desen tyden, Met ons menschen hem heeft versaemt. Maria Gods moeder wtvercoren Vanden begin ende eeuwicheyt En heeft niet met allen verlooren Van haer puere reynicheyt. Want ghelyck dat niet en hindert Al schijnt die Sonne door het glas So en is haer maechdom oock niet vermindert Hoe wel dat zy Gods moeder was, Doen Augustus den Keyser van Romen Die werelt beschreef ouer al, Doen hebt ghy, O Heere, hier willen comen Beneden al in dit aersche dal. Om dat Ioseph hem soude laten opschrieuen So ist dat hy naer Bedtlem gaet, Maer geen herberger woude haer gherieuen En dat om haren soberen staet. Als die menschen waren versaet ende droncken Ghinck Iosep in dien auont stont Tot dat hy quam by een oude speloncken Die hy daer buyten Bethlehem vant. Daer ginck hy met syn bruyt vercoren Dien hy altoos gade sloech, Hier worde den Soone Gods ghebooren Die Maria in haer lichaem droech Sonder pijne wert sy beuonden En bleef een mahet door reynicheyt In doecken heeft sy haren soon gewonden Ende heeft hem in eenen cribbe gheleyt. O Heer, hoe wonder syn uwe wercken Ghy thoont al hier v machtige hant En als wy daer op gaen staen mercken Soo beswickt zeer haest onsen verstant. Dat Godt hier in een creb met doecken gewonden Voor een Osse, ende Esel leyt, Op dat dese met Adam wt haer monden Souden verwermen zyn coutheyt. Die Engelkens met grooten hoopen Songhen Gods glorye ouer al Die Herderkens die quaemen aldaer gelopen En vonden dit kindeken inden stal. 