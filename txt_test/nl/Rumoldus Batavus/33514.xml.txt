 O Godt, doet ons ooghen open Laet ons sien v mayesteyt Nae ons verlossinghe wy hoopen Ghy hebt onse glorie bereydt. Ghy coemt O Heere spreecken Van u laeste oordeel saen Datmen zal sien u teecken Al in den wolcken staen. Dit teecken v cruice verheuen Seer heilich, alsoomen ghelooft, Daer ghy v gheest aen hebt ghegeuen Is van den Persen gherooft. Haren Coninck Cosdras zeer woede Teghens die Christenen oorloch begon Wamt hy en worde niet moede, Tot dat hy Ierusalem oock won. Van daer heeft hy ghenomen Het cruis ons Heeren soet, Maer Heraclias is ghecomen Een Christen Keyser goet. Het Oorloch heeft hy begonnen Teghens desen Cosdras snoot, Door Gods hulpe heeft hy hem verwonnen Ende Cosdras is ghedoot. Synen eygen Soon wast diet hem dede Dus creech den bosen zynen straf, Met den Keyser maeckte hy doen vrede En het cruice dat hy hem weer gaf. Heraclius hoort mijn ghewaeghen Om Christus nae te gaen, Het cruice heeft hy willen draghen To Caluarien daert hadde ghestaen. Dus heeft hijt op zyn schouder ghenomen Om daer mede te gaen voort, Maer als hy nu was ghecomen Tot de Caluariens poort. Zoo heeft hy Gods straf gheuonden En hy moste daer blijuen staen Recht oft hy was ghebonden Want hy conste niet voorts gaen Veele menschen die daer doen waeren Haeren Biscop ooc op dat pas, Die ginck den Keyser daer verclaeren Welck dese oorsaecke was. Dus sprack hy met verlanghen O Keyser hoort dit bediet, Den Zone Gods is desen wech mede gheganghen Maer zyn cruis droech alzoo niet. Ghy braecht op u hooft een gouden Croone En gaet dus vraye ghecleydt Maer anders ginck hier eens Gods zoone In al verworpentheyt. Doen heeft hy dese cleeren wtghetogen Zyn Croon lach hy van zyn hooft, Dus heeft hy door dese poorte ghemoghen Van alle houaerdie berooft. Opten berch is hy gheclommen Met cleederen alzoo slecht Het Cruice heeft hy ghenomen En heeftet daer op gherecht. Wt liefde van onsen Heere Die het cruice gheheylicht heeft Zo bewesen zy het eere, O Heer ons v liefde oock gheeft. 