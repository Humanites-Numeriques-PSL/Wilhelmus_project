 Ambrosius Bisschop van Milanen Wenscht alle maechden salicheyt Ende gaet voorts ons vermanen Hoe Agnes haer heeft ter doot bereyt Den Ouersten zoon heeft toe gheleyt Want hy op haer ghinck verlieuen Sy was maer derthien iaer out Nochtans heeft desen ionghelinck stout Haer willen nemen tot sijn wijuen Tot Roomen was Agnes gheboren Weer maten van lichaem schoon Hierom worde zy vercooren, Vanden ouersten zynen Zoon Dese had zijnder liefden thoon Op haer alzoo ghesmeten, Hierom hy met haesten ras Vraechde van wat gheslachte zy was Want dat heeft hy willen weten. Dus dan om dese Maghet te trecken, Hy heeft eerst zyn groot gheslachte gheroemt Voorts om haer tot sijnder liefden te verwecken Soo heeft hy haer veel Iuwelen ghenoemt Agneta heeft dit al verdoemt, Mits haer vrijer die zy hadde vercooren Was noch veel schoonder ende rijck Hy (seyt zy) heeft by v gheen ghelijck Hierom ginck hy hem verstooren. Sint Agnes om te verclaren Dat zy Ihesum in suyuerheyt socht Ghinck voorts hem openbaren, En heeft de reden by ghebrocht Mijn vrijer die my heeft ghecocht Sijn Vader noyt vrou en kende Syn moeder is Maghet schoon, Die Enghelen dienen hem inden throon Weet dat ick my tot hem wende. Al roemt ghy van v groote prachten Mijn Bruydegom heeft veel meer Hierom gaen ick het uwe verachten Hy is alder werelts Heer Synen rueck ruickt alzoo seer Dat die dooden daer af verrijsen Door v aenraecken worde ick onreyn Door hem worde ick claerder certeyn Hierom gaen ick v wech wijsen. Als desen sotten ionghelinck dit hoorden Dat hy dus worde afgheseyt Met noch veel meer treffelijcke woorden Soo heeft hy hem te bedde gheleyt Van rouwe dicwils gheschreyt, Den medecijn meester is ontboden Dese gaf hijt te verstaen, Dit is tot zynen vader gegaen Als dat zyn liefde was in noden. Sy zyn aent vraghen ghecomen Nae desen vrijer op dat pas, En zy hebben haest vernomen, Dat Ihesus haeren Vrijer was Hierom liet die Vader ras Dese Maghet voor hem brenghen Hy smeeckte eerst door schoone praet Maer doen hy sach dattet niet en baet, Sprack hy zeer stout ende strenghen. Wilt ghy mijnen Soon niet trouwen Noch den goden sacrafitie doen Ick seg v, het zal v rouwen Al waert ghy noch zoo coen Het bordeel zal v op voen Oock zal ick v naeckt ontcleyden Als een ghemeine vrouwe licht Voor alle menschen aenghesicht, Salmen v int bordeelhuys leyden. Doen sprack die wijse ionghe vrouwe Tot desen rechter met woorden coen, Weet dat ick op mijnen God betrouwe D’afgoden zal ick gheen sacraficie doen Noch oock trouwen uwen Zoon, Oock en derf ick my niet schaemen By my is Godt die my bewaert Oock zyn Engel onueruaert Die zal beschermen mijn lichame Den rechter lietse ontcleyden Moeder naeckt, al metter daet, En lietse al die stadt doorleyden Maer Godt quam haer te baet, Syn Miraeckelen hebben gheen maet Haer hayr dat is ghewassen Soo lanck, ende oock zoo dick Wie hoorde oyt den ghelyck Als een cleet quamt haer te passen Al zy dus was ghesonden, In die oneerlijcke plaetse gheleyt Gods Engel heeftse daer geuonden Met een gemaeckt schoon wit cleyt Als tot lichaem bereyt Die dede zy trecken aene Oock was die plaetse zoo claer Door des Heeren Engel die daer waer Niemant conde tot haer gaene. Des Oversten zoon, om de maghet t’onteeren Mits hy en vreesd Gode niet, Noch die teghenwoordicheyt des Heeren Hoort wat is hier gheschiet Den Engel sloech hem subijt, Om dat hy de maget woude vercrachten Want Godt den suyueren bewaert Alst hier van Agneta is verclaert God sonde zijn Engel die haer bewachten Den vader heeft grooten rouwe bedreuen Als hy sijnen Soone sach doot, Hy heeftet haer rouertje toe gheschreuen Hierom bedreef hy droefheyt groot Ende sprack daer wt noot Tot Agneta verheuen, Hier aen salt zyn ghewis Dat hy door v niet ghedoot en is Verwerft hem weder het leuen. Agnes sprack tot hem met wijse reden Al ist dat ghijt niet aenden Heere verdient Ick zal nochtans door ghebeden Aen Godt versoecken, wat hy verlient Op dat dese groote ghemient Alle afgoden tot schanden Godt mach gheuen glorie ende eer Aldus badt Agnus den Heer, En den Ionghelinck is opghestanden. De Afgoden Priesters hebben haer ghewroken Aen dese Maghet, Christus tot schant, Een groot vier ginghen zy stoocken Maer het heeft haer selfs ghebrant Agnes stont puier valiant, Ginck met ghebeden tot God spreecken Het vier is heel wtgheblust Die bosen hebben niet gherust, Maer met een swaert haer hals doorsteecken. Dus heeft Agneta daer ontfanghen Der maechden, en martelaers troon Haer Bruydegom heeft zy aenghehanghen Van haerder ionckheyt schoon Hierom ghebruyckt zy nu zyn loon Hier bouen inden hemel verheuen Laet ons Christum volghen naer Soo zal hy ons oock voorwaer Een goet loon naemaels gheuen. 