 O broeders wilt toch hooren Van Symon, en Iudas goet Van een Moeder waren zy ghebooren En Christus die heeftse vercooren Al tot zyn Aposten soet. Iacob de Minder was haren broeder Sy volchden Christus altijt naer, Maria Cleopha was haeren moeder Sy verlieten noyt onsen behoeder Tot dat hy op gheclommen waer. Hier na zyn sy gaen loopen In Egipten en Mesopotanien lant Daer leerden zy t’volck met hoopen Veel menschen die lieten haer doopen Tot Gods glorij, en t’Vyants schant Van daer zyn zy ghecomen, In Persien, en daer ontrent, De afgoden zyn haer stem benomen Den Coninck is tot het gheloof ghecomen En veel menschen hebben Godt bekent. Die schrieuers ons voorts vertellen Dat zy preeckten tot Babilonien coen Deden Priesters en Diakens daer stellen O(m de menschen te trecken wt der hellen En dat zy penitentie souden doen. Een Abdias deden zy daer wijen Bischop ouer die groote stadt, Van daer ginghen zy voorts tyen In veel landen van dier contrijen Om den mensch te deelen t’hemelsch schat. Daer preeckten zy alzoo langen Dat zy quamen al metter spoet, In een Stadt, Swamer, daer syn zy gheuanghen Door twee touenaers zeer strangen Daer hebben sy ghestort haer bloet. Veele boosheyt sy op haer bedachten Sy leyden haer in haren tempel snoot En d’wonghen haer met crachten, Die afgoden ginghen zy verachten Daer smeten sy dese Apostelen doot. In stucken deden zy haer keruen O bose natuere verdriet, Al scheent haer een ellendich steruen Nochtans gaen sulcken verweruen Gods glorij daer an twijfeltmen niet. Dus zijn zy als goede Martelaren Van Godt haren Heere ghecroont Want zy hier in zyn wijngaert waren Goede ghetrouwe Dienaren Nu wordne zy wel van hem gheloont. 