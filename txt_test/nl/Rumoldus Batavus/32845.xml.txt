 Verblijt v ghy Heydensche volcken Die daer zijt tot Iaphets stam Hoe Godt doet wicken de wolcken Waeckt op, ghy zade van Cham, Op dat ghy soudt sien dat teecken Een nieuwe sterre seer claer Daer Balaam af ginck spreecken V Propheet ouer menich iaer. Wt Iacob soude hy rijsen Dese sterre hoort mijn ghewach Den wech soude hy v wijsen, Daer desen nieuwen Coninck lach Die v al wilt salich maecken Hierom treckt hy v van veer Door dese sterre als een baecken Om hem te kennen als uwen Heer. Drye Coninghen haer haest bereyden, En sochten desen Coninck valiant Tot Ierusalem hy haer dede leyden Al in dat Iootsche lant, Daer bleef die sterre verborghen Onsienelijck op dat pas, Dus waren zy in grooter sorghen Oft haer reyse verlooren was. Wt noodt hoort mijn ghewaghen Haer boodschap maeckten zy openbaer En deden al deur vraeghen Waer den nieuwen Coninck waer Wy hebben zijn sterre vernomen Int oosten in onse lant En zijn daer om ghecomen Hem te aenbidden met Offerhant. Als Herodes dit nu hoorden Met die Princepaelste vander stadt Die haer alle seer verstoorde En dachten wat Coninck is dat Hy was in groot beswaren Om te verliesen zijnen rijck Hierom hy dede vergaeren Die Schriftgeleerden alghelijck. Dese dede hy daer vraeghen Waer dees gheboorte zoude gheschien Van dese Coninck noch ionck van daeghen Wiens sterre nu was ghesien Seer verde al in het Oosten, Daerom comen dese Heeren hier Wilt my nu hier vertroosten Want ick ben in grooten dangier. De gheleerden wt eenen monden Spraecken tot Herodes al Wy hebben wt Michias beuonden Dat zyn plaets in Bethleem wesen zal Als Herodes dit nu hoorden Riep hy die wijsen tot hem En sprack met stille woorden Gaet voorts tot Bethlehem. Offert daer v secreten En bidt dat kindeken aen Coemt dan, en laetet my weten Op dat ick daer oock mach gaen Herodes v valsche trecken, Was Godt niet onbekent Waerom een Enghel dede wecken. En heeft haer een ander wech ghesent. Als dese Coningen nu quaemen Buyten der stadt Iherusalem Die sterre zy weder vernaemen Met blijschap zoo saeghen zy hem Dus zyn zy doort leyden van desen Tot Bethleem ghegaen Hy heeft haer de plaetse ghewesen Want hy daer bouen bleef stille staen. Siet aen t’gelooue van dese menschen En haer Offerhande goet, Het waer aen ons te wenschen Dat wy oock zoo waren ghemoet Sy quaemen tot verre landen Als wt een wilde wout, Door Gods liefde daer zy mede branden In den winter al was het cout. Hoe wel Herodes seer tiraniseerde Want dit was openbaer, Nochtans hy haer niet en keerde Soo groot was het gheloof in haer Desen Coninck nieu gheboren Die sochten zy met vliet, Al had Herodes thooren Sy vreesden voor hem niet. Hoort wat zy nu deden Comende daer inden stal Goede gauen brachten zy meden Die offerden zy daer al, Sy brachten daer gout van waerden Ende oock wieroock claer, Voorts Mirre, waer door zy verclaerden Wat gheloof in haer herte waer. Als een Coninck van groote machten Soo Offerden zy hem gout, Voorts als een Priester van hooger crachten Gauen zy hem Wie-roock bout Oock mirre al zoo wy lesen, En gauen daer door te verstaen Dat hy onse Medecijn zal wesen Iae den goeden Samaritaen. Dat desen Coninck zoude steruen Verstonden zy daer by, Sonder het vleesch te bederuen Maer van alle coruptie vrijdag O groot wonder van dese persoonen Van binnen alzoo verlicht, Want gauen die doen t’verthoonen Haer gheestelijck groot ghesicht. Noch isser wonder te dencken In dese Coninghen wijs, De welcke haer gauen schencken Al in zoo armen logijs, In een Crebbe dit kindeken leyde Die daer Coninck van allen was En dese mannen aldaer verbeyde Seer sober al op dat pas. Nochtans dese Heeren haer boghen Plat ter aerden alle ghelijck Om dat zy hadden voor ooghen God den schepper van Hemelrijck Dat zy voorseker hielen Hem te wesen dat, Daer voor zy neder vielen En offerden hem haer schadt. Denckt hoe Maria ghepresen Dese Heeren heeft ontfaen Oock het kindeken bly van wesen Hoe het zijn armkens heeft ontdaen Laet ons dit wel mediteeren Van desen Coninck goet, En laet ons den Heer der Heeren Dickwils oock vallen te voet. Gout der liefden wilt hem presenteren Oock Wieroock door een goet ghebedt Als Mirre wilt v hert bekeeren Door Penitencie die v wort ghesedt Wilt den Heer met v drye crachten dienen En offert hem door een suyuer hant Soo sal hy v hier nae verleenen Dat ghy coemt in ws vaders lant. 