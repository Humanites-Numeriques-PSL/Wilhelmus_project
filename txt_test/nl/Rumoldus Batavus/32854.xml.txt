 Christus is nu verresen Dus laet ons vrolyck zyn Die doot sal niet meer by hen wesen Oock lijden of eenich pijn, Syn vyanden is hy ontcomen Al hebben zy hem bewacht Satans roof, heeft hy ghenomen En benam hem al zyn macht. Al heeft hy swaere pijne geleden Hy en hadde nochtans gheen schult Maer onse sonden diet hem deden Die heeft hy al vervult Hierom laet ons hem eeren Op huiden desen dach, Den ouden desem laet ons wtweren En worden een nieu beslach Al heeft hy voor grooten, ende cleinen Syn bloet vergoten al, Hierom zalmen niet meynen Dat ter gheen sonden zyn en zal Syn doot zal alleen profiteren Die in een ghoet ghelooue staet Oock warachtich totten Heere keeren En hem van sonden wasschen laet Ghelyck den visch Ionas ginck draghen En heeft hem in zyn buyck bewaert Soo zoude Christus oock drie daghen Wesen int hert der aert, Ende zoot Daniel oock ghebuerden Dat hy quam wten cuil En die leeuwen hem niet verscheurden Noch vernielden met haeren muil Dier aerde coste hem niet vernielen Al ontfanghense zijn lichaem wel, Noch die duyvels zijn heylige ziele Al daelde inde hel, Die aerde was hem onderdanich En liedt hem onbesmet opstaen Die duuelen zeer tiranich Mosten hem oock laten gaen. Die helle hy doen beroofden En benam den viant zijn macht Die eertijts in hem gheloofden Heeft hy daer wt ghebrachdt Dus heeft hy zijn gewelt verloren Want God had het zoo belooft Dat het zaet, wt een vrouwe gheboren Hem soude vertreden thooft. Al worde Ioseph van zijn broeders gesmeten In eenen pudt alsoomen leest, Zijn Vader meende hy waer ghe-eeten Of verslonden van een quaet beest Hy ist nochtans ontcomen, Al hadden zy hem vercocht En dat al tot haerder vromen Is hij in Egipten ghebrocht. Want daer worde hy alzoo verheuen Dat hy God is ghenaemt Sijn broeders behielt hy het leuen Al hadden zi hem seer gepraemt Hy veruulde die sacken, ende schueren Vande Egiptenaers, en zijn broeders al Dit waeren al figueren, Soo den Heer met ons doen sal. Die drie Marijen ten graue ginghen Seer vroech als die son eerst scheen Sy spraecken onderlinghen, Wie sla ons af doen den steen Doen zy daer waeren ghecomen Vonden zy Gods Engel daer Die had hem al afghenomen Door gheluyt, en groot misbaer. Die wachters laeghen en sliepen Maer worden zeer vervaert, Nae die stadt dat sy haest liepen En hebbent daer verclaert, Maer die Ioden hebben haer beuolen En met gelt daer toe ghesocht Segt, doen wy sliepen, is hy ghestolen Van zijn Discipels wech ghebrocht. Desen logen deden die Ioden stroyen Daer onder alle man, Om Iesus naem soo wt te royen Maer v wachters spreeck ic an Hoe cont ghijt voor zeecker verclaeren Dat sijn Discipels dit hebben daen Als v, die ooghen ghesloten waren Soo saecht ghy dit niet aen. Hoe laet ghy v dus verdolen Door een zoo cleynen gelt, Doen hy nu worde ghestolen Hoe hebt ghy v daer niet tegens stelt Ghy hadt goet gheweer, en wapen Sterck ghenoech op dat termijn Maer hebt ghy doen gheslapen Soo cont ghy gheen tuyghen sijn Dus ist vals dat ghy hebt gesproocken Oock zoo stont den steen daer voor En den zegel was niet ghebroocken Dus conste daer niemant door Hierom wast lichaem niet ghenomen Soo ghy valschelijcken praet, Maer beslooten daer wtghecomen Hy door alle steenen gaet. Dus hemels is den Heer verresen Seer vrooch opten paesschen dach, Eerst woude hy by zijn moeder wesen Alsmen wel dencken mach Maer Maria Magdalenen Verthoonde hy goedertier, Door haer treuren ende wenen Of hy was een Houenier. Doen Maria haer meester kende Viel zy ter aerden pladt, Maer den heere Iesus haer sende Tot syn broeders inder stadt Segt haer dat ick ben verresen Ick gae in Galileen Want aldaer zoo sal ick wesen Laetse daer oock gaen heen. Doen dese vroukens de bootschap brachten Dat den heere was opghestaen, Petrus, met Iohannes niet en wachten Syn terstont na t’graf ghegaen Sy hebben daer zoo beuonden Als die vrouwen hadden ghezeyt Die doecken te hoope ghewonden Maer den sweet-doeck alleen geleyt. Opten seluen dach quam hy hem openbaren Twee van zyn Discipels zyedt, Gods woort ginck hy haer verclaeren Nae t’Casteel, dat Emaus hyedt Desen Pilgrim deden zy noden Want den avont die scheen Sy bekenden hem int breecken der broden Maer hy doen terstont versween De Apostelen door schroomen Hadden die dueren toeghedaen, Maer Ihesus isser door ghecomen En heeft int midden ghestaen Sijn vrede ginck hy haer wenschen Hy sprack weest niet beureest Syet myn lichaem warachtich menschen Ick en ben gheenen gheest. Op dat zydt seecker souden weten Door een goet ghelooue vast, Soo heeft hy met haer gheeten En zy hebben hem oock ghetast Soo Christus daer int midden stonden Blies hy op haer fyn gheest seer fijn Wie ghy vergeeft haer sonden Die sullenze vergeuen fyn. Christus heeft voor ons gaen betalen Onse verduerden rantsoen, En hy wilt dat wijt comen haelen Als wy sijnen wille doen Door syn graciose vaten En den dienst van sijn dienaers al Die heeft hy ons achter ghelaten Dat hy ons daer door helpen sal. Laet ons sijn rantsoen gaen haelen Als ons Gods woort dat leert, Al gaen veele hier nv af dwaelen Christus heeftet alzoo begheert, Laet ons hier in deuchden verrijsen Anders werden wy verdoompt Den bosen zal hy wech wijsen Als den dach des oordeels compt Dan verrijsen wy alte samen Maer niet al euen wel, Seer lelick sullen zij die lichaemen Die daer sullen comen inder hel, Maer die rechtueerdighe sullen blincken Als die Son in haers Vaders huys Och laet ons daer op dencken, Die hier draghen ons Heeren cruys. Met vier besondere duechden Sullen zy zyn ombeuaem, Die sullen comen in Godts vreuchden En dat zal haer niet afgaen Onsterffelijck sullen zy wesen En vry van alle pijn Seer subtijl oock by desen Dat is helder ofte fijn. Ghelijck d’een sterre claerder als d’ander Nu aen den Hemel staen, Soo sullen die lichaemen malcander Int claerheyt te bouen gaen, Seer veerdich sullen zy oock vlieghen Alsoo snel als onse ghedacht Laet ons, O Heer, dese gauen oock crieghen VVant ons lichaem dat verwacht. Laet ons Paesschen nv weerdelijck vieren En gaen van sonden totter deucht Soo sal den Heer ons naemaels vercieren Met dese gauen in zyn vreucht, Laet ons, onse Paesch-lam eeren, Hy heeft ons verlost vande helsche pijn Soo sal de Heer der Heeren Hier nae ons verlosser zyn. 