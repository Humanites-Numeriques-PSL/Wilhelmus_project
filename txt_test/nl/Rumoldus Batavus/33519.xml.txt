 Wy dancken v, O Heere goet In al des werelts hoecken, Nae dat ghy hadt ghestort v bloet Soo coemt ghy ons besoecken. V Heilich Euangelie claer Dat hebt ghy ons laeten preecken Want al die werelt salt worden ghewaer Soo ghy Heere selfs gaet spreecken. Want eer dat coemt den ionsten dach Door al die werelt ronden, Salmen hooren van Christus ghewach Daer zijn dienaers sullen worden gesonden. Ghy hebt, Heere, in desen laesten tijt Ons Heydenen al hier int Noorden, V dienaers ghesonden al metter vlijt Daermen te vooren noyt van v en hoorden. Een heylich mensche hebt ghy verweckt In uwen weth zeer wel eruaeren, Die wt liefden in dese landen treckt Om v woorden daer te doen openbaeren. Willebrordus is hy ghenaemt In Enghelant was hy ghebooren, Dese en heeftet hem niet gheschaemt Om den Afgoden alhier te doen verstooren. Hy was een Priester seer Catholijck Wijs gheleert, en wel ter taelen, Daer toe zoo leefde hy oock heilichlijck Wt der hellen woude hy ons haelen. Maer eer dat hy tot ons lieden quam Trock hy in Yerlant zoo wy lesen Daer hy in wijsheyt seer toenam, Door gheleerden die hem daer onderwesen. Hy en nam den macht van selfs niet an Daer veele nv zijn toe gecomen, Maer reysde aen Sergius den goeden man Doen wesende der Paus tot Romen. Sergius worde veropenbaert Door een Engel van Gods weghen Dese heeft hem alzoo veel verclaert Willebroort heeft zyn wil vercreghen. Het is ons mede oock wel bekent Dat hy een nieuwen naem daer heeft ontfanghen Den Paus die noemde hem doen Clement Eer hy nae Hollant is gheganghen. Nae dat Clemens nu dese macht Al vanden Paus hadde vercreghen Soo dede hy veel teeckenen door Godts cracht Ghelijck die Apostelen oock pleghen. Radtbout was Coninck op dat pas Tot Medenblick als doen woonachtich Die noch vol afgoderie was, Met al zyn vriesen eendrachtich. Dese heeft hem zeer verstoort, Datmen zyn oude goden ginck vernielen Hierom ontboot hy daer Willeboort Daer veel stercke woorden vielen. Want Willebroort was niet verueert Maer hy sach den Coninck onder ooghen Hy heeft zyn salicheyt zeer begheert Maer hy wilde blieueb bedrooghen. Willebroort voorts nae Vranckrijck treckt Om Pepinum al daer te spreecken, Want Radbout was Pepijn subieckt Die riet hem Gods woort te preecken. Dus quam Willeboort al nae Hollant Want hy had nu consent ontfanghen, Dus preeckten zy Gods woort gelijcker hant Door stadt, en dorp syn zy geganghen. Hy hadde noch elf met hem ghebracht Die het lant ouer al door liepen, Sy leerden alle met goet eendracht En tot Christum zy die menschen riepen. Catholyck, hebben zy gheleert En waren oock heylich van leuen Sommighe van desen sijn gemarteliseert En hebben Godthaer zielen zoo gegeuen Die sommighe waren van Coninckx bloet En quamen wt liefden ons bekeeren Achter latende haer gheslachte en goet Doende veel teeckenen inden naem des heeren. Dit gelooue moest immers sijn correckt Dâ€™welck Godt door miraeckelen heeft bewesen En wy sien dat dese dit nu ontbreckt Die cort onder ons sijn op gheresen Door Gods liefde die Willeboort dreef Heeft Godt door haer ons comen besoecken Doenmen seshondert, seuentnegentich schreef Soo ons verclaren die oude boecken. Sy en sochten niet haer eyghen eer. Noch quamen niet mede ongesonden Maer preeckten hier die oude leer Die sy tot Romen hebben gheuonden Willeboort die ons Apostel is Die behooren wy altoos te prijsen Hy bracht ons wt die duysternis En Gods licht dede hy ons eerst wijsen. Dit heylich ghelooue zeer hooch bemint Daer wy dus langhe in hebben gheseten Negenhondert iaren, of daer ontrent. Wort van veele nu wederom versmeten. Oorloof ghy broeders van Hollant Dit is v wt liefden gheschoncken, By Godt en can comen niemant Dan door dit geloof dat hier eerst heeft gecloncken. 