 Matheus worde van Christus geroepen Al van zynen Tol-banck hoort, Hy is hem terstont nae gheloopen En was ghehoorsaem Godes woort Hy worde zyn Apostel rechte voort Ghy sondaers wilt niet wanhoopen. Christus om zyn bermherticheyt te bethoonen Aen die sondighe menschen siet, Hy is gheen wtnemer der persoonen Matheus is groote ghenade gheschit Want Godt en reeckent die zonde niet Alsmen penitencie gaet bethoonen. Matheus is hy den Heere ghebleuen. Tot dat hy ten hemel op clom, Gods gheest is hem mede ghegeuen Hy preeckte acht iaeren int Iodendom Daer na reysde hy die landen om T’Euangelie heeft hy oock beschreuen. Van daer is desen Apostel ghetoghen Door Egipten in moren lant, Twee touenaers daer de menschen bedroghen Die hy in de stadt van Nauauer vant, Dese haer quaet bracht hy tot schant En stelde haer Christum voor ooghen Den Coninckx Soon is op dat pas gestoruen. Maer die Touenaers hadden daer aen geen macht Matheus heeft hem t’leuen verworuen, Door zyn ghebedt, en Godes cracht Den Coninck wort tot het geloof gebracht En die touerije die is bedoruen. Veel menschen ghingen haer doen bekeeren Maer den Coninck die storf met grooten rouwe Hy hadde een schoone Dochter met eeren, Dese begheerde zyn broeder tot een huysvrouwe Want hy was Coninck gheworden nu Maer Matheus die dede het keeren Als Matheus nu desen Coninc verclaerde Dat zy Christum hadde getrout Dien zy haer suyuerheyt bewaerde Des hy hem niet belghen soudt Maer den Coninck door gramschap stroudt Sijn wreedheyt hy doen openbaerde. Want zoo den Apostel aldaer stonde Aen den autaer, en heeft ghecelebreert Den Coninck ten Dienaer daer sonde Die door stack den Apostel met eenen sweert Dus heeft hy God gheglorificeert, Steruende door dese wonde. O Heer wilt ons met v bermhertighe ooghen Sien aen, als ghy Matheus deedt, Op dat wy v oock volghen moghen Laet ons zonden ons oock zyn leedt Van ons selfs wy niet goets connen, zo ghy weet Maer moeten van v worden ghetooghen O Godt ons v paden oock nae treden Alzoo uwe vrienden hebben ghedaen Aenhoort toch die ootmodighe gebeden Van die daer aen uwen autaer staen Siet v Soons verdiensten voor ons daer aen Bidden wy met ootmoedicheden. 