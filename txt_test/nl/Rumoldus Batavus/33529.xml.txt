 Ick hebbe, O heer, v woorden ghehoort Ghy verwijt die Ioden haer grooten moort Die zy aen v dienaers hebben bedreuen Veel hebben sy benomen haer leuen. Hier mede en waren zy noch niet versaet Maer haer eyghen Messias hebben sy versmaet O ghy boose nidighe Ioden, Waerom doet ghy dien dooden. Nu heeft v dit immers wel verclaert Inden parabel vanden wijngaert O welck ghy noch wel behoort te weten Oock die woorden der Propheten. Onder desen is Esaias een Die daer schrijft al van den hoeck steen Soot v Christus wel ginck beduyden Die daer is versmeten al van v luyden Godt had Abraham zo zeer bemint Daer ghy luyden wt ghecomen bint, Wat mochte v alzo verblinden Dat ghy v Messias niet en kenden V boosheyt en nijdicheyt was zo groot Dat ghy niet alleene v Coninck doot Maer die ztnen naem ginck belyden Daer gaet ghy teghens strijden. Stephanus was mede v wt gheslacht Hem te verwinnen was bouen v macht In wijsheyt ginck hy v te bouen Nochtans wilt ghy hem niet gelouen Hy was in Gods weth zeer wel geleert Ghy hebt veel met hem ghedisputeert Hy dede v zeer claer bethoonen, Dat Ihesus oock was Godes Sone En bewees hy niet wel dta ghy dwaelt Van Abraham, tot v hy verhaelt, Gods goetheyt tot zynen zade En al v voorspoet door Gods ghenade. Dus taste hy v gebreecken eens aen Hoe dat ghy Gods gheest hebt wederstaen Oock zyn propheten wilt wt rooden Ende Gods boden hebt ghy doen dooden. Doen nu dus sprack desen wijsen Leuijt So hebt ghy gheknerstant wt groote nijdt Met reden hadt ghy niet te spreecken Maer metter doot ginck ghy het wreecken. Al scheen zyn aensicht als een engel claer En dat den hemel sach open daer, Oock Iesum tot Gods rechter syden Dit en mochte ghy Ioden niet lyden. Oock heeft hy bewesen en claer bethoont Dat den alder hoochsten nu niet en woont In tempels op menscher wijsen, Die daer wt noodt moeten logiesen. Want met v zoo was verloopen den tijt Doen ghy Messias van v stijt, Soo heeft hy oock mede verlaeten V tempel conste v doen niet baten. Dit heeft Stephanus v al doen verstaen Maer ghy hebt v ooren toe ghedaen Om die waerheyt niet te hooren, Maer ghy ginckt v op hem verstooren. Ghy stiet hem doen al buyten die stadt Die v tot salicheyt vermaent hadt V blindtheyt is immers te beweenen Daer deede ghy Stephanus doen steenen V cleeren hebt ghy daer neder gheleyt Tot steenigen maeckt ghy v bereyt V clederen haeft ghy te bewaeren Saulis noch ionck van iaren. O Stephanus zeer heylighe vrient Hebt ghy dit aen die Ioden verdient Met al v schoone leeren, Ghy aenriept doen den naem des Heeren. Dus staende hy voor hem seluen badt Maer hy viel doen op zyn knien plat Als hy voor dien heeft ghebeden, Die hem desen doot aldaer aendeden. Hy riep Heere Ihesu ontfangt mijn Geest Maer dus is zijn laeste woort geweest Voor sijn stenigers die daer stonden, En reeckent haer Heere niet tot sonden. Hier nae den heylighen Steuen ontsliep Die alsoo sterck tot den Heere riep, Dat Saulus den bewaerder der cleeren Naemaels hem noch dede bekeeren. Wy thoonen heden zeer groote feest Stephanus die is den eersten gheweest Nae Ihesus ten hemel ginck vaeren, Die ontfinck die croon der Martelaeren. O broeders siet sijn exempel an Laet ons oock leuen als desen man Een vanden seuen Diaken Op dat wy oock ten hemel geraecken. 