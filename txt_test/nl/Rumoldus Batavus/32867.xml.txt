 Salomon heeft ghesonghen Een alsoo zoeten liedt, Met alsoo vieriger tonghen Datmen op Maria bediet Op die berghen coemt sy springhen Aldus gaet Salomon singhen Siet hoe zy ouerdie heuuelen vliet Oock comt Lucas ons beschreuen In zijn eerste Capittel zaen, Dat dit Gods moeder ginck bedrieuen Want t’sy is op ghestaen, Metter haest door groot verlanghen Is sy ouer t’gheberchte gheganghen Tot haer Nichte Elizabeth saen. Dese dede eerweerdelijck groeten O liefelijcke woort, Dat alle bitterheyt can soeten Als Elizabeth dat heeft gehoort Haer Soon Ioannes ionghen Is van vreuchden op ghespronghen Binnen haer lichaem rechte voort. Syn Heer heeft hy bewesen Reuerentie ende eer, Wie heeft oyt sulckx ghelesen Nu oft oock immermeer, Elizabeth worde ontsteecken Door den H. Gheest zy ginck spreecken Van Marta, en onsen Heer. Ghebenedijt zijt ghy onder die vrouwen En gebenedijt soo is v vrucht Och coemt ghy my aenschouwen Dit en had ick niet gheducht, Dat die Moeder mijns Herten My dus soudt comen visiteren Wel te recht ben ick verhuecht. Elizabeth wilt toch hooren Sprack voorts eerbaer, en bequaem Als v groete quam in mijn ooren, Spranck het kint op in mijn lichaem Hierom en wilt niet treuren Alle dinc zal v ghebueren Want ghy hebt ghelooft nae betaem. Marta ghinck doen voeghen Mijn ziele maeckt groot den Heer Mijn gheest doet hem verhueghen In Godt mijn salichmaecker voorweer Hy sach aen die ootmoedicheden, Van zijn Dienstmaecht hier beneden Salich zullen zy my noemen van veer Waer zijt ghy hooueerdighe vrouwen Die v laet dienen op uwen pas, Wilt Marta exempel aenschouwen Die van Godt vercosen was, Om zijne Moeder te wesen Nochtans noemt zy by desen Haer een dienst-Maeghet ras. Hebt nu in v ghedachten Haer groote ootmoedicheyt Die met neersticheyt ginck trachten Nae simpele Dienstbaerheyt Wilt O maechden, als Maria dienen O Vroukens wilt den armen herberch verlienen Op dat v den hemel mach zijn bereyt. 