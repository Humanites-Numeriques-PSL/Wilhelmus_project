 Wy waeren al in sonden En eeuwich int verdriet Maer wy zijn weer gheuonden Door Gods gratie ist gheschiet Dat sijn Soon hoort dit bediet Als nu acht daghen gheboren En heeft ons wtuercoren Om verdoempt te wesen niet. Godt heeft zijn Soon ghesonden Die Iesus is ghenaemt Als nu in doecken gewonden Soot een ionck kint betaemt Dit en heeft hem niet gheschaemt Voor ons dese pijn te lijden Om hem te laten besnijden, T’was van God alsoo gheraemt. Dit kint is nv besneden, Al nae den Ioodtschen weth Ende zijn naem is heden Daer by oock ingheset Soo hem tot Nazareth Van Gabriel was ghegeuen Die is hem by ghebleuen Op hurder sonden ledt. O soete kint verheuen Door God ist al gheschiet Den naem die v is ghegheuen Ons seer veel goets bediet Iesus datmen v hiet D’welck alsoo veel gaet luyden Een salichmaecker beduyden Die voor ons zijn bloet vergiet. Desen naem ghepresen O goede Ihesu soet Moet altoos in ons wesen In gheluck, en teghenspoet Want desen ist die doet Alle pijne verdraegen, Oock den vyant van ons iaghen Ende verwerft ons alle goet. Niemant, O Heer, zal leuen By v int hemelrijck Want gheen naem isser ghegheuen Voor ons menschen al ghelijck Dit leert Petrus autentijck, Daer wy salich door moghen wesen Dan uwen naem hooch ghepresen O Ihesu, gheloof ick. Al waeren sulcke naemen Int oude Testament, Nochtans zy noyt en quaemen By den uwen Excelent Want het is wel bekent Dat zy maer menschen waren En regneerden sommighe iaeren Onder haer volck present. V naem is van meerder waerden Oock u heerlicheyt zeer schoon, Niet alleen hier opter aerden Maer oock in des hemels throon Het is, O Godt, v Soon Die ghy hier hebt ghesonden Als een ander is hy gheuonden Voor onse sonden loon. Als uwen naem ons comt te voren Wy worden zeer verblijdt, Want hy is seer soet om hooren In desen bedroefden tijt, Maer den duivel dien benijdt Want hy gaet vresen, en beuen Ende wort daer door wt ghedreuen Soomen noch daghelijckx zijdt. O Ihesu van grooter crachten Ons Salichmaecker al, Nae uwen naem ginck wachten Menich duysent int ghetal Welcke door Adams val Waeren ghecomen in tijden Die laet hem nv besnijden, Om dat hy ons leeren zal. Wat wilt ghy O Heere ons leeren Dat ghy dese pijne lijdt, Dan dat wy ons bekieeren En een yder hem besnijdt Van al zyn ghebreecken zijdt En al onse sonden laeten, Of Christus zal ons niet haeten In desen blijden tijdt. O Ihesu kindeken cleine Bewaert ons alle gaer, En ghy Maria Maghet reine Gods moeder openbaer, Troost ons in dit nieuwe iaer Met ghebeden aen uwen Zoone Op dat hy ons verthoone Syn gracie seer claer. Dat wy die sonden laten En dienen hem met ootmoet Laet ons die deucht aen vaten En vallen den Heer te voet Op dat Ihesus naem seer soet Tot alder tijt wil stercken, En helpen ons mede wercken Als eenen herder goet. Ick gheue v Maechden reine Maria tot v Patroon, En ghy ionghelinghen cleyne Neempt ghy haer lieuen zoon Ghy wedenaers, en weduws schoon Wilt Iosephs suyuerheyt bewaren Al v daghen, ende iaeren Godt sal dan sijn v loon. Mans en vrouwen wilt aenmercken Die daer zijt inden echten staet Om de werelt te verwercken Siet dat ghy v niet te buyten gaet V ooghen op Maria en Ioseph slaet Wilt liefde onder houwen En sijt malcander ghetrouwen En wijckt van alle quaet. O Iesu Maria Soone En met v hemelschen vaer Weest ghy ons alder loone In ons arbeyt zeer swaer Want de ruste volcht hier naer Laet ons terstont beginnen Om v o Heer te beminnen In desen nieuwen iaer. 