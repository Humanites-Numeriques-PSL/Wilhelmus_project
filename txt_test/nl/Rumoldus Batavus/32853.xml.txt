 Hoe luyde riep mijn ziel van binnen Tot v, mijn Hemelschen vaer O menschen wilt dit versinnen Doen ick tot Oliueten, In het hoefken dat is claer Groote droefheyt was ick doen inne. Ras dat ick mijn auontmael had gheeyen En verhaelde de broederen een langen reen, Op den berch van Oliueten Daer heb ick v Vader driemael ghebeen Maer den kelck most sijn gheleen Ick water en bloet ginck sweeten Ick was van mynen vader ghesonden Om te soecken het verlooren schaep En eer het mocht worden geuonden, Worde ick geacht als eenen knaep En ick moste slaepen, sulcken slaep Dat ick storf voor al v sonden. Mijn eyghen Discipel heeft my verraden Om dartich penninghen ben ick vercocht Ick bewees hem veel weldaden, Nochtans heeft hy myn leuen ghesocht Veel ruyters heeft hy met hem gebrocht Of zy ten strijde waerts traeden. Een cusse dede hy my aen mijn wanghen Daer mede verdiende hy het gelt Terstont worde ick gheuanghen Maer Petrus worde seer ontstelt Hy wouder beletten met ghewelt Hy verstonde noch niet mijn gangen Sy hadden allegader vroe in gesproocken zy wouden met my gaen inder doot Petrus heeft zijn sweert gheloocken Maer ick het hem terstont verboot Sy liepen al door vrese groot Alleen wordet op my ghewroocken. Seer verbolghen dat sy my angrepen En brachten my al inder stadt Sy ginghen my daer sleepen Door die beke Cedron, daer worde ick nadt Eerst voor Annam die daer sadt Die bonde my herde streepen. Van daer hoort alle nae mijn ghewaeghen Sy brachten my al voor Capphas Dese dede my vraeghen, Hoe het met mijn Discipelen was Oock nae mijn leeringhe op dat pas Doen worde ick seer gheslaeghen. Veele valscheyt dat zy daer bedochten Om v te vanghen in mijn zeen En hoe veel ghetuyghen zy brochten Maer God dan, zy vonden niet een Nochtans veel leedts dat zy my deen Want zy nae mijn leuen scheen. Mijn ooghen die hebben zy met een doeck verbonden En bespoghen my al te snoot, Veel loghens hebben zy gheuonden Om my te brenghen al totter doot Haer boosheyt thoonden zy alzoo groot Maer niet een, zy vinden conden. Capphas dede my daer beswaeren Of ick haeren Messias was Al byden naem des Heeren Ick beleedt het al op dat pas Alsoo zy wel zouden sien seer ras Doen scheurde den Biscop zyn cleeren. Ter wijlen dat zy my dus deden castijen Soo was Petrus daer oock ontrint En ginghen hem optijen, Dat hy was van mijn ghesint Maer Petrus heeftet al ontkent Hy woude het niet belijen. Die dienstmaechden die hem wel bekeecken Die spraecken tot Petrus byden vier Goet Galileeus hoortmen v spreecken Segghet ons wat maeckt ghy hier, Petrus swoer daer sonder manier Hy had dien man noyt gheweten. Die bose dienaers doen noch niet en rusten Maer lieten haer monden al meer gaen Petrus swoer, mits het vint hem lusten Doen gaf tweemael zyn crayden haen En den Heere Ihesus die sach hem aen, Met schreyen hy zyn sonden wt blusten. Die valsche Ioden doen onsen Heere Iesum brochten Voor Pilatum al metter daetm Pilatus hem wel ondersochten, Hy sprack, ick en vinde in hem gheen quaet Maer ick ghebiede v dat ghy gaet, Tot Herodes met hem dul gheflochten. Als den Heere daer nu stont beneuen Herodes vraechde hem veel sonder vertreck Maer hem wort gheen antwoort ghegheuen Dus bespotte hy Ihesus als eenen geck, Sy worpen hem met vuinis, ende dreck Tot Pilatus worde hy gedreuen. Iudas den verrader des Heeren Die heeft berouwen zyn misdaet En hy gaet dispereren, Dat is het laeste van alle quaet En sondicht soo in Godts ghenaet Nu verhinck hem, met grooter oneeren. Die Ioden met haer fenijninghe tonghen Hebben Pilatus opghehist, Die altoos boosheyt teghen Iesum songhen Maer Pilatus wel beter wist Want anders niet dan boosheyt ist Saer zy Pilatus mede dronghen. Pilatus bouen recht, ende alle reden Liet den Heere soo deerlijck slaen Mits hy selfs heeft beleden, Dat Iesus niet en hadde misdaen Dus heeft hy sijn recht te buyten ghegaen Om den Ioden soo te stellen tot broden Seer deerlijck hebben sy, Iesum ghesmeten Aen een Calom ghebonden als eenen ram Die daer noyt en heeft ghecreten Maer sweech als een onnoosel Lam Al bebloet hy soo ghegeesselt quam Om te croonen heeft hy neer gheseten. Doen quaemen Pilatus boose knechten En hebben seer scherpe doornen ghesocht Waer af sy een croone vlochten En hebben dit op Iesus hooft ghebrocht Dit heeft haer boosheyt al bedocht Hoort wat zy hier nae wtrechten. Een purpuren rock deden zy hem aentrecken In zyn hant gauen zy hem een rijdt Op haer knien met spotten en gecken Ghegroet ghy Coninck der Ioden zydt Dit was als doen haer beste lydt En sloegen hem sonder vertrecken. Alle boosheyt, doen zy bedachten Bethoonden zy aen Iesum hier Sy hem voor Pilatum brachten En beschuldich hem in veel manier Maer den onnooselen Iesum goedertier Op haer logens niet en achten. Hoort hoe stout dat die Ioden spraecken Tot Pilatus voort rechterhuys Desen heeft hem Coninck willen maecken Dus hangt hem vry aen een cruys Dit riepen zy dickwils met confuys Hy doet teghen des Keysers saecken. Daer was een Moordenaer in dien daghen Oock gheuanghen om zijn misdaet Pilatus dede daer vraghen Wien wilt ghy dat ick v vry laet Sy riepen alle wt nijdicheyt quaet Barrabas, dat is ons behaeghen. O goede Iesu, die moeste ghy hooren Dat een openbaeren moordenaer Voor v wort vry ghecooren Van dese Ioden nv allegaer Ghy daer haer Messias waer Voor u weldaet haer bewesen te vooren. Pilatus ginck als doen wasschen sijn handen Ende tot haer allen aldus spreecken vroe Het is v seer groote schanden, Datmen uwen Coninck cruycen doe Hierom siet ghy luyden wel toe, Ick wil onschuldich zijn van handen Sy riepen Pilato, ten zal v niet hinderen Cruyst hem maer nae ons begeer Sijn bloet coem op ons, en onse kinderen Pilatus sprack doen noch meer Sal ick cruycen v Coninck ende Heer V lof sal hier door verminderen. Doen heeft Pilatus hem verwesen En heeft den Ioden haer wille voldaen Hier nae, alsoo wy lesen Sijn hem zijn selfs cleederen aen ghedaen Dus met zijn eyghen cruys belaen. Ginck hy om onse wonden te ghenesen. Als Iesus nv daer dus ginck heenen Nae den berch van Caluarien toe Quam daer Symen van Tirenen Dese dwonghen zy daer doe Als dat hy desen Iesus moe Sijn hulpe moeste verleenen. Daer waren sommighe deuote vrouwen Die seer bitterlijck hebben gheschreyt Volghende Iesus met rouwen Tot den welcken hy heeft gheseyt Weent ouer v, ende ws kinders leyt Ouer my wilt van schreyen ophouwen. Daghen comen daer, ende oock lyden Sprack daer den Heer voor al Dat ghy den berghen wel sout willen gebieden Om v te bedecken met haeren val Soo dit tint groene hout gebeuren sal Wat sal int dorre dan gheschieden. Sijn lieue moeder dede hy oock groeten Als hy daer metten cruyce ginck Die hem aldaer ontmoeten, Oock wat Godtlijcke troost van hem ontfunck Sy quam hem by als hy nu hinck Ghenaegelt door handen en voeten. Als Iesus seer vermoeyt nv was ghecomen Ende opten berch was gheraeckt Het cruys is hem daer af ghenomen Sijn cleederen wt doende, sy maeckten hem naeckt Oock sijn zijn wonden zoo gemaeckt Want zy die niet deden schroomen. Op een couden steen heeft Iesus daer gheseten In al zyn vyfsinnen met pijn verweckt Op het cruyce zy hem doen smeten Sy hebben zijn leden zoo wtgereckt Datmen al zijn beenderen perfeckt Conste tellen, ende weten. Die ioden om ten hoochsten te verclaren Haer nijdicheyt tot Iesus schant Soo cruysten zy twee Moordenaeren Tot Iesus rechter, en slinckerhant Syn cleederen deelden sy tot pant Maer den rock wouden zy geheel bewaeren. Doen den Heer aldus was verheuen In al zijn leden seer wtghereckt Een testament gaet hy ons gheuen Al hebben die Ioden hem begeckt Seuen woorden dat spreckt, Laet ons dit aent herte cleuen. Iesus sprack het eerste woort van seuen En riep tot zyn hemelschen Vader coen Och wilt het haer vergheuen, Want zy en weten niet wat sy doen Den eenen Moordenaer riep om soen Die beloofde hy het eewich leuen By het cruys stont oock zyn lieue moeder Met sinte Iohannes ydoon, Hy sprack weest ghy voort haer behoeder O vrouwe, ziet daer uwen Soon Ghy hebt malcander seer van doon Bewaertse mijn lieue broeder. Hier na riep Iesus wter maten Het vierde woort, Help, Help, Myn Godt, waerom hebdy my verlaten En staet my in dit lyden niet by, Al des menschen schult legt ghy op my Hierom schijnt ghy my te haeten. Het vijfde woort heeft oock ghecloncken My dorst riep hy daer ouer al, Doen hebben zy hem gheschoncken Edick, ende seer bitteren gal, Het is al vervult, dat vervult zijn zal Maer Ihesus heeftet niet gedroncken. Als Ihesus zijn gheest nu woude geuen Het hadde dry uren duyster gheweest Die aerde begonste te beuen, Hy riep Vader in v handen beueel ic mijn gheest Dit riep hy luijde onbeureest, Doen scheyde die doot het leuen. Die creatueren bewesen mede rouwen Son, maen eerde, ende steen, Haer scheppers lyden zy aenschouwen Behaluen die boose menschen alleen, V vrienden O Heer, ick niet en meen Dese waeren in groot benouwen. Die Ioden om haer boosheyt te wreecken Teghens Iesum onsen heer Sy deden hem daer steecken In syn zyde met eenen speer Dit dede zyn Moeders en iohannes herte zeer Bloet en water vloeyde wt desen brecken. Des auont wort hy van tâ€™cruyce ghenomen En bewonden in eenen cleydt Ioseph, ende Nicodemus sijn gecomen Met goede salue zeer wel bereydt Sy hebben hem int graf gheleydt Met vromicheyt sonder schromen Die boose Ioden quam in hare gedachten Als dat Iesus hadde gheleert, Hy soude nae dese daghen en nachten Weder verrijsen wter eert, Hierom waren zy vervaert En deden hem wel bewachten. Al lach Christus daer verhoolen En besegelt al in dat graf Dat hy niet conste worden ghestoolen Alsmen hier nae met logens wt gaf Want den segel was daer niet af, Maer in haer ongeloof wouden zy doolen. Vwen Coninck is niet int graf ghebleuen Dit was v allen groote pijn Als Pilatus dit hadde gheschreuen In Hebreeus, Grieckx, ende latijn Hy is ende zal v Coninck zijn, Al hadt ghy dat gheern wt gewreuen. 