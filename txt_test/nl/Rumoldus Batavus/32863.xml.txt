 Broeders, en Susters al ghemeyn Rijck, arm, ionck, out, groot ende cleyn Verwondert v nv allegaer, Van die liefde van onsen hemelschen vaer Die ons een spijse heeft bereyt, D’welck daer duiert inder eewicheyt. Onse vaders vant oude testament Soo t’ons allen wel is bekent, Die aten een lam in deser figuer Tot alle iaeren, leert die schriftuer Want dit was doen Gods ghebodt Maer zy zijn al ghestoruen, ende verrodt Oock aten zy het hemelsche broot, En zijn nochtans al gestoruen den doot Hoe wel het vande Engelen worde ghemaeckt En daer zy alle soeticheyt wt hebben gesmaeckt Dit was al een verganckelijcke spijs, Maer wy hebbent nu op een andere wijs Wilt ghy weten hoe veel het scheelt Wy hebben nu die waerheyt, maer sy het beelt Die waerheyt is nu by ons perfeckt, Eertijts zoo wast met figuren bedeckt Die zijn nu passeert, ende vergaen, En door Christum is ons die waerheyt ontdaen Nochtans zoo niet datment siet Want Godt en wil dat noch alzoo niet Dan doort gheloof, en niet doort ghesicht Want naemaels zoo salt al wesen licht Hier moet sin, en verstant soot behoort Hem geuen gheuanghen onder Gods woort. Dit is nu claer ende wel bekent Doen Christus gaf het nieuwe testament Na dat hy het Paesch-lam adt, Daer hy met sijn twaelf Apostelen sadt En eer dat hy van haer scheyt, Soo heeft hy haer een nieuwe spijse bereyt Niet wederom het oude lam, Noch het manna dat wten hemel quam Maer gheheel nieu, en een ander spijs Ende dat nae Melchisedechs wijs Die Abraham voort bracht op dat termijn Doen hy quam wten slach, broot ende wijn. Nae dese wijse ghy O Heere soet, Oock v priesterdom bedienen moet Dit vinden wy nu int Euangelie claer By v ghetuyghen meest alle gaer, Als ghy wort verraden, in dien nacht Hebt ghy broot ende wijn oock voorts ghebracht Maer dit en was noch niet ghenoech Want v benedictie ghy daer ouer sloech, En hebt door uwe almogentheyt Dese woorden daer by gheseyt, Neemt ende eet, dit is mijn lichaem Dat voor v wort gheleuert saen. Ouer den Kelck, ghy Heere dus mede doet Drinckt hier wt, dit is mijn bloet, Dwelck nu nae een tijt seer vort Voor v luiden sal worden ghestordt, Voorts Ihesus zyn Apostelen beual Doet dit tot mijnder ghedachtenis al. Dese woorden claerder als den dach Men met recht niet verdrayen en mach T’is immers Christus Testament, Dat doch niet moet worden gheschent Maer vast houden dat hy daer seyt, Of wy zijn verloren inder eewicheyt. Wy weten ymmers wel voorwis, Datter geen broot, maer t’lichaem Christi geleuert is Noch wijn is voor onse sonden ghestort Anders quamen wy alle te cort Maer O Heere, v Heylighe bloet, Is ghestort, dat ons sonden wt doet. Dat selue lichaem, ende bloet gheheel Dat ghy soude geuen, en storten voor veel Pntfinghen doen v Apostelen al, Want v woort ons niet toe lieghet en zal Noch onse verstant en moet segghen niet Hoe cant doch wesen, dat sulckx gheschiet. Want wy v Godt, ghelouen wis Dat al v willen, v wercken is, En wat ghy wilt dat wort ghedaen Al ist dat wijt niet connen verstaen Ghy zijt almachtich, ghelouen wy, Noch sult ons bedrieghen soo wy betrouwen dij. Broeders weest niet alsoo sodt, Dat ghy niet soudt gheloouen zoo grooten Godt Die zijn woorden soo claer wt spreeckt Daer gheen figuer, noch dubbelheyt onder steeckt En met soo veel ghetuygen ons wort verclaert Oock sesthiene hondert iaeren soo is bewaert Laet ons dese nieuwe spijse maer weerdelic ontfaen Niet als Iudas, en die van Corinthen hebben gedaen Maer laet ons worden suiuer, ende rein Want soo danich is dese spijse certein Die Ioden als zy aten haren Paesch-lam Niemant onsuiuer daer toe en quam. Waren zy zoo voorsichtich tot die figuier Soo bekooren wy nu wel te wesen puur O lammeken wascht ons schoon in dijn bloet Eer dat ghy ons met v seluen voet Reynicht wt ons het oude beslach, Op datmen v tot salicheyt eeten mach. Dit ist broot daer Christus afgesprooken heeft Dat wy moeten eeten, en ons ziele door leeft Heden bewijstmen dit groote eer, Zoo dat betaemt alsulcken heer, Laet dat aengebeden zyn met ootmoedicheyt Want voor ons is dese spijse bereyt. Alle ongeloof, smijt verre van v, En Gods groote liefde bemerckt nu Al zidt Ihesus tot zijns Vaders rechter hant Syn lichaem heeft hy ons ghelaten tot pant Ghelooft dit vast, ende en twijffelt niet Al ist dat ghy niet anders dan een hostie en siet Ons gheloof dat die werelt verwint, Moet hier wercken, mijn broeders bemint Laet ons dickwils met bereidinge gaen Tot dese spijse, om die te ontfaen, Dwelck nu vande Enghelen de Priesters ient Ons nu wort bereydt, int nieuwe testament. 