 Mijn broeders wilt toch hooren Van Thomas die Diedimus hiet In Galileen ghebooren, Van Christus mede vercooren Al tot zyn Apostel siet. Doen Christus Lazaro ginck beweenen En had hem vander doot verweckt, Doen wouden die Ioden hem steenen Maer als den Heer daer weer ghinck heenen Had Thomas hem daer geern afgetreckt. Doen Christus nu waer verresen Ende vanden anderen was ghesien Maer Thomas alzoo wy lesen Gheheele acht daeghen by desen Bleef in ongheloof allien. Hier na zoo ist ghebleecken Dat den Heer hem weder openbaert En ginck tot Thomas spreecken Wilt v vinger, en hant in mijn zyde steecken Doen Tomas zyn gheloof verclaert. Hy sprack myn Godt, mijn Heere Hoe ben ick aldus verdooft, Christus dien sprack doen weere Want ghy my siet v heere Thoma zoo hebt ghy ghelooft. Doen ginck Thomas zyn gheloof verclaren Dat te voren soo wanckelbaer was In Indien ginck hyt openbaren Aen veel volckeren die in ongeloof waeren Haer krancheden hy oock ghenas. Veel menschen dede hy daer bekeeren En gheloofden in Godes woort D’afgoden dede hy destrueeren, Een Godt des hemels dede hy eeren Dit heeft haer Coninck haest verhoort. Dese dede den Apostel daer drieghen So hy niet en aenbade de Son Maer Thomas en wilde niet swieghen Tot Christum meende hy hem te crieghen Dan niet met allen dat Thomas won. Sy deden Thomas door steecken So waren zy op hem verwoet Mit dat hy dede breecken, En op haer afgoden ginck spreecken Dus storten sy zyn onnosele bloet. Dus zyn die dienaers der Heeren Den eenen hier, en dander daer So zy om Gods woort te leeren En die menschen te doen bekeeren Ghestoruen d’een voor en d’ander naer. 