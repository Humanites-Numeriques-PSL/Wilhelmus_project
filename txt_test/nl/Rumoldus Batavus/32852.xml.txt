 Nv hoort een liet, en wilt verstaen Hoe Iesus Christus is ontfaen Door Godts cracht, Van eender maghet reyne Die hem ter werelt heeft ghebracht. Maget Maria weest gegroet Sprack Gabriel Gods Engel soet, Ghy zyt ghebenedijt Bouen alle vrouwen Daer toe ghy vol gratien zyt Als Maria die Maghet dit verstont Was sy verschrickt in haeren gront En heeft ghedacht, Wat groet soo mach dit wesen Die desen Engel heeft ghebracht. Als Gabriel nu merckte claer Dat Maria onstelt, en droeuich waer Sprack hy seer bly, Myn boodtschap zal ick verclaeren Hier O Maria hoort nae my. Ick segge u maget en vreeset niet Die gratie Godts is u gheschiet Syn eenighen Soone Sult ghy ter werelt brenghen Godt sal hem gheuen Dauidts throon. Iesus sal wesen zynen naem Groot sal hy wesen en oock bequaem In Dauids rijck, Al ouer het huys van Iacob, Sal hy regneeren eeuwelijck Maria sprack tot Gabriel Segt my hoe dit gheschieden sel Want ick gheenen man, Ter werelt oyt bekenne Segt hoe dat dit dan wesen can. Dus dede haer doen Gabriel verstaen Den Heylighen Gheest zal u onbefaen O Maghet schoon, Dat Heylich dat ghy zult baeren Dit zal wesen Godts Soon. En voorts tot meerder vasticheyt Soo heeft Gabriel noch dit gheseyt Gods wercken u wonder zyn Bouen onsen cleinen verstanden Dus bracht hy dit voor haer aenschijn. Elizabedth v nichte voorwaer Al is zy out, ende onvruchtbaer Sy heeft ontfaen, Alle dinghen is God wel machtich Nae zyn woort, wort het al ghedaen. Maria met alder ootmoedicheyt Sy sprack ick ben daer toe bereyt Des Heeren Dienstmaecht, Nae dijn woorden moet my geschieden Alleen maer soot den Heer behaecht Aldus ontfinck Maria in die ure En Christus nam wt haer onse nature Dat gheloouen wy claer, Hy is onsen broeder in als gheworden Behaluen die sonde, die noyt in hem waer. 