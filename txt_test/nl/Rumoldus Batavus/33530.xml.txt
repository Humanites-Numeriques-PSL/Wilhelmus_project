 Den Arent is van dier natueren Dat hy seer hooghe vliet, Syn ooghen can hy oock stieren Dat hy zeer verde siet, Iohannes heeft zeer hooch ghevloghen In Christus begin ende eeuwicheyt Veel diepheyts doet hy oock betooghen Daer hy Gods openbaringhe wt leyt. Hy was Iacobus broeder Sebedeus was haren vaer, Oock was hy bewaerder van Gods moeder Nae dat Ihesus ghestoruen waer Eerst ginck hy visschen vanghen Met zyn vader op dat pas Maer heeft Christum aengehanghen Nae dat hy gheroepen was Gods wijsheyt heeft hu ghesoepen Doen hy ruste op Ihesus borst Dien hy oock hoorde roepen Aem het cruyce, ick heb dorst Hy wert den Discipel gheheeten Dien Iesus heeft bemint By al ons heeren secreten, Datmen desen Apostel vint Op den berch van Oliueten Daer hy by Iesus in zyn wet Waer hy water en bloet ginck sweten Opten berch van Tabor was hy met Tot Caluarien by Christus lyden Daer bleef hy tot den endt, Hy sach daer openen Christus syde En hoorde daer zyn testament. Nae dat Ihesus waer verresen Ende oock ten hemel voer, Om zyn meester gehoorsaem te wesen Soo bleef hy by Iesus moer, Maer als hy zyn moeder deed roepen Wt dit dal der tranen hoort So is Iohannes seer verde gelopen Om daer te leeren Godes woort. In Asien binnen Ephesen Waer hy Biscop al dier stadt Veel iaren alzoo wy lesen, Met noch ses steden verstaen wel dat Dominicianus dede hem senden In een eylant dat Patmos hiet Daer leefde hy in groot ellenden, Godt openbaerde hem daer veel secreet Ter wijle hy daer ginck blieuen Heeft hy daer veele bekeert, Sijn openbaringhe dede hy daer schrieuen Seer hooch van Godt gheleert Daer deed Godt hem voor dooghen stellen Den staet der kercken al Hoe die boosen dien sullen quellen Eer den dach des oordeels comen zal Iohannes trock oock tot Romen Vanden keyser aldaer ontboon Als hy daer was ghecomen, Sy hebben hem daer in oly ghesoon Maer dit en heeft hem niet gehindert Want Godt quam hem by staen De Olye is al ziedende ghmindert En is daer ongeschent wt ghegaen. Hy heeft oock eens ghedroncken Een beecker al met fenijn, Dien heeft hy vrijwillich ghedroncken En hadde daer af gheen pijn, Het was Christus wil ende belieuen Van dese zyn ionger stout, Dat hy alzoo soude blieuen, Tot dat hy hem selfs haelen sout. Hy was out ontrent hondert iaeren Tot Ephesen dat hy doen bleef Sy baden hem die daer waren, Dat hy zyn Euangelie noch beschreef Tegen seeckere ketterijen, Die doen waren in zynen tijt Die Christus Godtheyt niet wouden belijen Daerom is dit sijn schrieuen gheschijt Hier heeft hy zyn Arents ooghen Seer wijde, en claer op gedaen Daer hy ten hemel mede is ghetoghen En wijst die eewighe Godtheyt aen Hier nae is hy ontslaepen, Godt heeft hem zyn glorie verlient, Hy beual Iesus zyn schaepen, Die hy dus lange hadde gedient Alzoo hem Iesus dede beminnen Om zyn sonderlinghe duecht, Want liefde had hy oock van binnen Soo ghy wt zyn schrieuen wel sien muecht Tot Godt, ende alle menschen Thoont hy zyn liefde claer Het welck zeer was te wenschen, Dat wy hem hier in volchden naer. 