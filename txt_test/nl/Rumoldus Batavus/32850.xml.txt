 Hoort ghy Christenen ootmoedich Ghy Catholycken vaillant D’Apostelen waren voorspoedich Eerstmael in dat Iootsche lant Dat was Christus wille, want Daer leerden zy, Gods Euangelie brachten sy ter hant Tot Ierusalem, ende daer by Die Apostelen had Christus vercoren En dese reysden seer wijdt, en veer Om den afgoden te verstooren En de menschen te brengen totten heer Door d’Evangelische leer Maer Petrus hoort, Gaf hem tot Antiochien neer Daer preeckte hy seuen iaer Gods woort. Hy en heeft zijn officie niet vergeten Maer hy heeft zeer veele geleert Ponten, Galaten wilt dit weten Die van Asyen heeft hy bekeert Oock die van Capadocyen onverueert Verstaet my wel, Dese heeft Petrus eerst geleert Daer nae trock hy nae Romen snel. Daer was doen die Babilonische hoere Die afgoderije regneerde daer meest Want Roomen brachtet al in roere Dat was den wreden beest Daermen by Iohannes af leest Dit was Petrus pijn Dat Romen dus langhe had gheweest Sonder Christum daer bekent te zyn. Aldus quam Petrus binnen Romen En preeckte eerst Gods woort daer claer Oock zoo was daer doen ghecomen Eenen Symon den touenaer Die dreef Petrus van daer Want het was noot, Petrus brachdt zijn boosheyt openbaer En Godt strafte hem metter doot. Petrus dede Gods woort aldaer verclaeren En verbreyde daer des Heeren lof Hy sadt daer wel vyfentwintich iaren Van d’afgoden trock hy veele of, Oock bekeerde hy sommich wt des keysers hof Dat speet Nero zeer Maer God den heere die zy lof Die afgoderije, die viel ter neer. Salich is hy die nu noch wandert In dat gheloof, en volcht Petrus naer Want ten is tot Roomen noyt verandert Nu by nae in sesthien hondert iaer Dat ick hier singhe dat is waer Hoe soude ymant dan, Met recht verwerpen dat gelooue claer Of daer connen trecken van. Want Christus ghinck dit seluer spreecken Tot sinte Peeter hier wel op acht, V ghelooue en zal niet onbreecken Noch die helsche poorten hebben gheen macht Dit is altoos ghebleuen in sijn cracht Tot onsen tijt, Godt heeft zijn kercke alzoo bewacht Den godtlosen moghen hem vernielen nijt. 