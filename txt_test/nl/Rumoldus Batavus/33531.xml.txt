 Aenhoort dit gheclach vrou, ende man Van Herodis den wreden tiran Dieden kinderkens vermoort Wie heeft oyt sulckx gehoort Ofte gelesen daer van. Hy sadt als Coninck en had geen peys Doen quamen die wijse van zoo verre reys Sy beleden hem claer, Dat haer Coninck ghebooren waer Dit was haer eys. Herodes ontboodt al sonder leth Al die gheleerden inden weth Hy vraechde wt haer, Welck die plaetse waer Van desen Coninck nedt. Sy spraecken allen met eene stem Hy zal worden gheboren tot Bethlehem Herodes sprack daerwaerts gaet ghy En coemt dan weder tot my, Maer zy vergaeten hem. Doen worde Herpodes zoo seere verstoort Want desen Coninck wilde hy hebben vermoort Hy trock eerstmael tot Room Maer doen hy weder quam om Doen stelde hy dat voort. Hy sonde zyn dienaers al in dat lant Dat zy alle knechtkens diemen daer vant Out zijnde twee iaer, En al wat daer onder waer Souden helpen van cant. Syn dienaers volbrachten zyn wille snoot Want zy mosten doen dat haer heer gheboot Sy vernieldense al, Tot twee iaren int ghetal Die smeten zy al doot. Denckt hoe die moeders daer maecten gheclach Alsmen haer kinderkens daer dooden sach Sy weenden zeir, En trocken haer heir Alsmen wel dencken mach. Hieremias heeft dit al voor geseyt Hoe deerlijck die moeders hebben gheschreyt O mensch, hoe comt dat ghy muecht Doen dooden sulcke iuecht O boose ende wrede feyt. Desen Herodes die was al zoo wreet Dat hy zyn wijf, en kinderen oock dooden deet Maer wat heeft hem dat ghebaet Christus hem noch ontgaet Al waert hem wel leet. Het kint was in Egipten, verre van daer Als Herodes bedreef dit groot misbaer Het waer al om niet, Want den Heere die siet Toecomende dingen claer. Dese doot was den kinderkens eenen leer Daer sy mede clommen tot den Heer Herodes heeft het so gemaeckt, Dat sy ten hemel zijn gheraeckt Maer hy ter hellen neer. Dese kinderen leden den doot seer vroom Sy zyn die eerste blomkens aen den boom De eerste martelaers ient Al van het nieuwe testament O vruchten seer schoon. Sy en behielden gansch gheen smette in haer Want zy storuen al te samen Martelaer Al wast sonder haer consent Sy zyn daer voor bekent Vanden hemelschen vaer. Sy storuen wt liefden van Godes Soon Oock waeren sy maechdekens seer schoon Het Lammerken volghen sy nae Soo waerwaerts dat het gae Hier bouen inden throon. Bidt toch voor ons, O kinderkens seer soet Ghy die daer vrooch hebt ghestort v bloet Voor uwen bruydegom, Dus gheniet ghy weer om Syn eeuwighe goet. 