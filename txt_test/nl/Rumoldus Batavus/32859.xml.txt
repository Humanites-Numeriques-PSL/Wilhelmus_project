 Als ghy o Heer, der Heeren V vrienden hier verliet, Die v glorie hier souden vermeeren Soo ghy haer dickwils gebiet Maer zy mosten noch wat wachten En blieuen in die stadt, Daer sout ghy haer doen becrachten Soo ghy haer belooffet hadt. Doen ghy ghinct opwaerts varen Inden throon ws vaders zoet Die Engelen die daer waeren Dese quamen v Heer te gemoet Sy ghinghen v grootelijcks dancken Voor onser salicheyt, Die ghy ons brosschen, en crancken Door v passie hadde bereydt. Sy vraechden wt wonderheden Hoe is, Heere v cleet zoo root Den persse heb ick selfs ghetreden Sprack den Heer voor clien en groot Op dat ickse zoude doen haelen Al wt des duiuels macht, Soo heb ick haer schult doen betaelen En heb haer in vrijheyt ghebracht. Siet hier dese groote schaeren Die my nv volgende zyn, En van den viant gheuanghen waeren Die zyn al geworden mijn Dese ginck ick hem berouen Met ghewelt al benijde hy dat En sal ickse voeren bouen, In die plaetse daer hy eerst sat. Mijn broeders al te samen, Hadden wy daer doen gheweest Doen al dese zielen ten hemel quamen Al in die schoone Feest, Den Vader nae groot verlanghen Ontfinck daer zynen Soon, Die daer quam met soo menich gheuanghen Al in des Vaders throon. Ghedenckt hoe die Engelen te samen Die salighe zielen hebben ghegroet Een igelijck nae betaemen, Nu verlost door het Lammekens bloet En zouden nu eewich regneeren Met haer in zynen throon, Om te louen den Heer der Heeren En aenschouwen zyn aenschijn schoon. Den Soon des Vaders verheuen Heeft hem dese gaue ghepresenteert Godt heeft hem daer doen ghegeuen Dat hy met hem regeert, In ghelicke macht en waerdicheden Is Ihesus daer ghestelt Als zijn Vader, die nu zyn ghebeden Verhoort, zoo die schriftuer vermelt. Nu zijt ghy daer Ihesu gheseten Aen ws Vaders rechterhant, Op dat wy allen souden weten Dat ghy zijt ons Coninck triumphant. Die den viant vander hellen Hebt benomen zynen macht En al v vianden sult ghy stellen Onder v voeten, door v groote cracht. Laet ons metten gheest nu varen Hier bouen in den Hemels throon En sien hoe al die Engelsche schaeren Daer zyn by den Vader, en by den Soon Desen wellekoom die daer is ghehouwen Oock vanden H. Gheest, Ghy Enghelen diet al aenschouwen, O mijn ziel, hadt ghy daer oock gheweest. Gheen herte en cant contempleren Die vruechde die daer is gheschiet, Hoe God den vader dien doet vereeren Die zyn ghebeden hier hout met vliet Gheeft dat wy v gheboden houwen En v naevolghen met verdult Op dat wy v glorie aenschouwen Als ghy ons wt deser aerden roepen sult. 