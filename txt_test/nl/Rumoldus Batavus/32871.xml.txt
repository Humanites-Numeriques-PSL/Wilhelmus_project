 Wt liefden canmen veele lijden Dat is ghebleecken claer Al in dit eerste tijden Aen zoo menich Martelaer Die Christenen waren vierich Om Godt te dienen hoort, Maer die heydenen bloetghierich Die doodense om Gods woort. Wy sullen v hier verclaren, Vanden goeden ionghelinck vroom Laurentius, ionck van iaren Dese woonde binnen Room, Van heylighe ouders ghebooren Seer Catholijck ende fijn, Den Paus Sixtus had hem vercooren Om zijnen diaken te zijn. Ser heylich was hy van leuen Daer om was hy godes vrient Die vaten worden hem ghegeuen Daermen aenden Autaer Godt mede dient Iae oock het siluer, ende gouden, Datmen daer hadde vergaert, Om de Christenen t’onder houden Dit heeft sinte Laurens bewaert. Alsmen den paus Pixtus ginck leyen Nae der doot hoort mijn vermaen Wie soude hem onthouwen van schreyen Hadmen daer by ghestaen Die Laures plach te dienen Als hy die misse deedt, Dese ghinck daer nu allienen Met sulcke woluen wreedt. Sinte Laurens om te thoonen Sijn vierighe liefde groot Al nae die Martelaers croone Riep daer luydt ende bloot Waer ghaet ghy O waerde Vader Sonder uwen Soon, Ick ende ghy, ghinghen te gader Als ghy offerhande placht te doen. Sixtus ghinck hem omme keeren Nae sinte Laureys stoudt, En sprack door den gheest des Heeren Wat hem nae drie daghen dueren sout Dan zoude hy God beuelen Sijn ziel met veel meerder pijn Maer nu den armen wt deelen Die schatten die by v zijn. Laureatius hooch verheuen Die heeft daer nae, den naesten nacht Alle schatten den armen ghegeuen Alsoo sijn Vaders wil volbracht Dit heeft Laures met claere woorden, Sixtus verclaert al nae dat pas Maer als s’Keysers dienaers dit hoorden Hinghen zy hem zeer ras. Al den armen riep hy te samen Die dese schatten hadden ontfaen De welcke alle daer quamen Voor Decius te staen, Laures ginck daer verclaeren Met eenen vromen moet Dat dese die schatten waeren, Van de heylighe kercke goet. Decius deed hem wt trecken. Al zijn coleeren hoort mijn vermaen Want ghy met my gaet gecken Sal ick anders met v omgaen Hierom offert onse Goden, Ofte wijst my die schatten ras Of men zal v doen dooden, Veel wreeder dan oyt ymant was. Desen helt seer vroom ende coene Sprack wijs ende wel bedacht, Met v dryegen heb ick niet te doene Ick heb langhe hier nae ghewacht Om sulcke gherechte te smaecken Hierom soo hebt respijt V afgoden gaen ick versaecken Noch die schatten en wijs ick niet Den tiran hoort mijn ghewaeghen Heeft zijn wreedtheyt oock volbrocht Met geesselen eerst gheslaeghen, En hinck hem doen in die locht Hy pijnde hem bouen maten Soo boos was desen catijf Gloyende yseren plaeten Leyde hy hem op zijn lijf. Als zy nu aldus bedachten Den aldermeesten pijn. Een rooster dat zy daer brachten Dit docht haer het meest te zijn Coolen zy daer onder spreyden O grouwelijckien moort, Sijn lichaem zy daer op leyden Wie heeft oyt sulckx gehoort. Aldus wordt hy ghebraden Ghelijckmen die spijse doet, Maer wat mocht het den bosen versaden Laurens was wel ghemoet, Gods vuur dat binnen hem wrachte Was zoo gheweldich, ende groot Dat ander hy weinich achte Want die liefde gaet bouen die doot. Desen Dienaer des Heeren Sprack doen tot den tiran Wilt mijn lichaem om doen keeren Ghy katijf, ende eet daer van Tot Christum hy hem doen wende En danckte hem deuotelyck Dat hy hem weerdich kende Om te comen in zijn rijck. Sijn Gheest heeft hy ghegheuen Inde handen van onsen heer Nu is hy int eeuwighe leuen Daer is gheen pijne meer Laet ons het oock zoo maecken Want het is ons selfs goet, Dat wy daer mede gheraeken Al zoudet ons kosten bloet. 