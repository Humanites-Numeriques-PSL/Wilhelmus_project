 Aenhoort Gods eedel Christen creature Men zalt v ghewaeghen Van Paulus bekeringhe seyt die schrifture Hoe dat hem Christum puier Smiddachs ten twaelf ur Heeft ter eerden gheslaeghen. Hy was wt Bentamius gheslacht Vander stadt Gistali gheboren, Maer tot Tharsen hy is opghebracht Heeft oock gheleert een ambacht Centen te maecken hier op acht, Dit leerde hy te vooren. Hy trock tot Iherusalem hier op ledt En heeft hem daer begheuen By Gamaliels voeten neder ghesedt Want daer leerde hy Gods wech, Op zynen duymken nedt Was oock onstraffelijck van leuen. Als Christus naem daer nv worde gheleert Tot Iherusalem al int ronde Dit heeft Saulus zeer ghedeert, Hem docht die weth die worde onteert En al haer seremonien verkeert, Want hy die niet gheestelijck verstonde. Door desen ijuer, van Moyses weth Was Saulus zeer behanghen, Op dat die niet zoude worden verpledt Noch vanden Christenen af ghesedt Hy heet dit willen doen beledt Met zoo danich volck te vanghen. Dus is hy wt viericheyt gaen heen Om dese saecke te voor comen Aenden Schrijven, ende den Pharizeen Dese heeft hy daer toe ghebeen, Dat zy hem brieuen, en volck deen Die heeft hy mede ghenomen. Saulus dus tirannich, reisde dan Nae die stadt van Damasschen, Om daer te vanghen vrou, ende man Dese brieuen droech hy daer van, Maer Godt sach hem van bouen an Die anderen meende te verrasschen. Als zy nv dus quamen byder stadt Dat zy Damassche saghen, Siet soo Christus dit wtuercoren vadt Dat doen noch zoo diep in blintheyt sadt Ginck om keeren dit loopent radt En heeft hem daer neder gheslaeghen. Wat is een mensch, als ghy beghint O Heer, met hem te vechten, Ghy slaet Saulus ter eerden, ende oock blint Maer ghy hadde hem seer bemint Seer lichtelijck ghy hem wint Die haer ziel tot v oprechten. Ghy quaemt hem doen, seer hende by En riept met woorden coene, Saule, Saule waerom vervolchdy my Saule riep seer luide en vry O Heer, wie zijt toch ghy, Segt wat zal ick moeten doen. Ick ben Iesus van Nazaredt, sprack den Heer Het us v hart te strecken, Metten voet teghens het steeck ijser seer Maer ick wil v senden veer Op dat ghy mijnen leer, Voor heydenen, en Coninghen sult precken. Aldus worde Saulus doen gheleyt Tot Damassche inder stede, Dit worde hem vanden Heere gheseyt Saulus heeft niet lanck ghebeyt Want hy was nv al wel bereyt Al wat den Heere met hem dede. Dit wilt hart, was nu tam gheiacht Hy was drie daghen sonder eeten, Maer God die heeft hem wel bewacht Door een visioen al inder nacht, Heeft hy Ananias daer ghebracht Om hem Gods wille te doen weten. Godt sprack tot Ananias gaet En soeckt Saulus van Tarsen gheboren Binnen, Iudas huys in die rechte straet Hy bidt aen my seer desolaet, Al had hy voor ghenomen quaet Hy is mijn vadt wtuercoren Ananias heeft hier op gheantwoort En was met vrese om behanghen, Ick heb, O Heere, van veele ghehoort Dat desen Saulus op ons verstoort Comt met brieuen rechte voort Om ons allen te doen vanghen. Om te vinden ons alle gaer En tot Iherusalem te leyden, Hoe zonde ick nu comen daer By hem int openbaer Maer Ihesus sprack voorwaer Gaet vrij sonder verbeyden. Ananias is by Saulum ghegaen Om hem Gods wille te vertellen, Hy dede hem daer een goet vermaen Hy namt met danckbaerheyt oock aen Van zyn ooghen vielen saen, Een duisterheyt als schellen. Saulus worde doen wel ghemoet Hy dede zyn siele suiuer maecken Door het doopsel met Christus bloet Soo noch zyn bruit de Heylighe kercke doet Want dit toch wesen moet, Om inden hemel te gheraecken. Die is het badt, iae die fontein Daer wy door moeten leuen, Ons gheschoncken van Christus certein Daer hy ons doet wasschen rein Van sonden, groot en clein, En zyn verdiensten ons doet gheuen. Al is Paulus bekeeringhe met wonder gheschiet Dat Christus hem quam openbaren Hy moste nochtans op sijnder tijt Met het oplegghen der handen zijt Vanden leraers ghesonden met vlijt Die doen tot Antiochien waren Want dit is den regel ouer al Dat zy dus moeten zyn ghesonden Of anders zy climmen inden stal Door dieuen, in moordenaers gal Haer deel met Choro, en Dathan wesen zal Die den hel, en d’aerde heeft verslonden. Men daghelijckx nu veel nieuwe leraers hoort Die daer preecken, ende doopen, Daer menich Ziele door wort vermoort En gaen niet door den rechten poort, Waer vinden zy dat in Gods woort Dat men van selfs dus mach loopen. Hebben zy niet ghelesen wat Paulus seyt Dat Christus het hem niet heeft onderwonden Eer zyn vader het hem had bereyt Oock heeft Paulus ouergeleyt, Om dat hy het Euangelij der waerheyt Woude hooren wt andere haere monden. O Christus broeders ziet wel toe Van God hoort ghy veele spreecken Maer weest ghy wel wijs ende vroe En siet eerst wat datse doe, Van desen onghesonden vraech Paulus hoe Dat zy zoo zullen moghen preecken. Paulus heeft hem alzoo bekeert Dat hy ginck preecken, ende leeren Hy vreesde voor galghe, vuur noch sweert Voor gheen tormenten was hy verueert Gods lof heeft hy vermeert Al inden naem des Heeren. Oock zoo wrachte hy by nachte mee Om van niemant te begheeren, Des daech ginck hy preecken door dorpen ende stee Dus vischte hy de menschen wt desen zee Veel miraeckelen dat hy dee Al inden naem des Heeren. Die vreemde leeraers by desen tijt En deden noyt miraeckel, Waer wt daermen claerlijcken ziet Sy en zyn Gods dienaers niet Hoe seer dat een ijder crijt Ten is niet dan ijdel caeckel. Paulus sayde dwoort des Heeren seer wijdt In veele landen is hy gheganghen, Syn lichaem heeft hy selfs ghecastijt En een ander leerde hijt, Aldus eynde hy zynen strijt, En heeft die croon der glorien ontfanghen Paulus schreef veele brieuen seer wijt Met groote wijsheyt onbehanghen Die nv by ons in deser tijt Worden verdraeyt doot spijt Midts zy Gods gheest zyn quijt Soo gaen zy haer ziele vangen. Och hadden wy den al van Paulo Wy zouden zoo niet dwalen, Maer nu roept d’een dus, ende d’ander zoo Dit hoortmen spade, ende vro, En wy leuen oock alzoo sno, Gods gheest can op ons niet daelen. 