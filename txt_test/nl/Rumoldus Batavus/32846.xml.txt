 Aenhoort ghy lieue broeders mijn Van een ons Heeren vrienden, Die woonde in de woestijn En aldaer den Heere vierich dienden Anthonius was zynen naem, was zynen naem Dese was de weirelt heel onbequaem. Als hy eens inden tempel ginck Hoorde hy dat Euangelie daer singhen Van eenen rijcken ionghelinck, De welcke daer besadt veele dinghen En onsen Heere hem beual, hem beual: Vercoptet, en gheeftet den armen al. Anthonius dachte op dat pas, Dat hem dit oock zeer wel voechde Den armen gaf hy datter was, Dan zyn suster hy wat vernoechde Aldus heeft hy hem bloot ghemaeckt, bloot ghemaeckt En heeft het hemelsch goet ghesmaeckt. In een Clooster dat hy eerst trock Om de werelt te versaecken, Daer droech hy des Heeren iock, Om dat hy tot deuchden soude raecken Want soo wie dien bemint, dien bemint Godt sal gheuen dat hy dien vint. Hier was hy by dese broeders ghemeyn Nae een goet leuen ginc hy haecken Alhier leerde hy bidden van d’een Vanden ander leerde hy waecken Als een suyuer Bieken hy hem buycht, hy hem buycht Die wt blomkens den honich suycht. Daer leerde hy oock spreecken op zijn tijt En oock swyghen wilt dit aenhooren Oock suyuerheyt leerde hy met vlijt Schreyen quam hem oock te vooren Dus heeft hy hun alle goet gheleert, alle goet gheleert Onder dese menschen daer hy verkeert. Hier nae ginck hy met eenen knecht In die woestijne alleene woonen Daer hem den duyuel zeer beuecht En vreeselijck hem coemt verthoonen Veel duyle ghedachten brengt inden sin, brengt inden sin En inden slaep stort quade dromen in. Hier teghens heeft hy hem vroom gheweert Met vasten, ende door waecken Het bidden heeft hy oock wel gheleert Om wt des duyuels strick te raecken Dese bracht hem een grooten strijt, een grooten strijt Maer Anthonius en acht hem niet. By hem quaemen zy met groot ghedruis Oft zy hem wilden vernielen, Een gantschen hoop vant helsche ghespuis Hem gheweldich ouervielen Sy smeten hem by nae ter doot, by nae ter doot Maer Ihesus hielp hem wter noot. Sy verthoonden haer als leeuwen fel Voorts als Tigrin, ende Beren, Het waren al duyuels wter hel Om Anthonius te verueren Recht oft de werelt zoude vergaen, zoude vergaen Soo stelden haer dese boosen aen. Maer Anthonius den vromen helt Al inden naem des Heeren, Heeft hem hier al teghens ghestelt En doetse van hem weeren, Want God zyn dienaer niet verliet, niet verliet Maer van bouen hem campen siet. Den Heere quam Anthonius by En heeft die gedrocht verdreuen, Hy riep, O Heer, waer waert ghy Sy stonden nae mijn leuen, Ick heb ghesien uwen camp van veer, uwen camp van veer Sprack als doen tot hem onsen Heer. Anthonius ginck doen woonen allien En heeft in een cluyse gaen sluyten Daer hem niemant en heeft ghesien Maer zy spraecken hem aen van buyten Wel twintich iaeren dat hy daer sadt, daer sadt Seer weinich spijse dat hy daer adt. Al was hy simpel, en niet hooch gheleert God en heeft hem nochtans niet vergeten Met groot verstant heeft hem God vereert Hy heeft veel hooghe saken gheweten Dat beuonden veel menschen op dat pas, op dat pas Dat Gods wijsheyt in Anthonius was. Hy was een vyant der ketters mee Die Arrianen ginghen van hem roemen Hy t’Alexandrijen om haer trock inder stee En ghinck haer seckte verdoemen Hy sochte oock Paulus den ouden vaer, den ouden vaer Die dede hy noch begrauen daer. Dese wostijne, oft wildernis Daer zatan plach te woonen, De welcke als doen gheworden is Seer vermaert door veele persoonen Sy castyden haer vleesch al soot behoort, al soot behoort En ginghen soo door die enghe poort Anthonius was Catholijck Seer strenghe, en heylich van leuen De Duyvels hadden voor hem een schrick Dien heeft hy wt veel menschen gedreuen Als een goet Ridder hy hen verwan, hy hen verwan Hy is salich die hem volghen can. 