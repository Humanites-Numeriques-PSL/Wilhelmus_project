 Ghy dochter van Syon, doet op v ooren Want v zalicheyt die is nu voorhant Daer ons Esaias af seyde te vooren Die is nu ghecomen tot tâ€™viants schant De reynste Maget, diemen oyt vant Is huyden gheboren dat is ghewis, Tot des vyants schade, want door haren zade Den draeck zijn hooft vertreden is. Wt Iessen stamme, is zy ghecomen Eenen roede wt Dauids zaedt, Daer wt soude wassen eenen bloeme Die alle bloemen te bouen gaet, Een magets Soone zeer delicaet Op hem zal rusten Gods gheest voorwis Tot des vyants schaede, want door haren zade Den draeck sijn hooft vertreden is Dit zuyuer maechdeken wtvercooren Maria die schoonste diemen vant, Was van Ioachim, ende Anna ghebooren De heylichste menschen int Ioodtsche lant Die godt daer dienden, en vreesden want Alzulcke menschen verkiest Godt wis Tot des vyants schade, want door haeren zade Den draeck zijn hooft vertreden is. Ioachim, ende Anna seer hooch verheuen Looft doch den Heere tot alder tijt, Want God heeft v dese vruchte ghegeuen Daer al die werelt door is verblijt, In haer was gansch gheen smet te niet God heeft haer ghesuyuert dat is gewis Tot des vyants schade, want door haeren sade Den draeck zijn hooft vertreden is. O Moeder Gods vol bermherticheden Weest by v Soone ons Aduocaet Want dat Adam, ende Eua ons deden Hebt ghy ghevoet met uwen zaet, Dat ghy ontfingt door v vryen raedt Nae Gods belieuen, dat is ghewis Tot des vyants schade, want door haren sade Den draeck zyn hoofd vertreden is. 