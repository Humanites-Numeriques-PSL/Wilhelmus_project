 O Maria Coningin Wilt ons by Godt versoenen, Huiden quaemt ghy ten Tempel in Om d offerhande te doene. Alle vroukens hadden een weth Sy mosten compareren, Op een plaetse van Godt ghesedt Daer woude hy haer Cureren. Want aldus heeft Godt verclaert In Leuiticus, muecht ghyt lesen Een vrouw, die een knechtken heeft gebaert Die zal onsuyuer wesen Het ghetal van veertich daghen nedt Maer dan moste zy by desen, God offeren dat hy hadde inghesedt Dan zouden zy suyuer wesen. Waer zijt ghy O dochter van Sion Waerom coemt ghy ter kercken Ghy en hadt dese suiueringhe van gheenen doen Want ghy deet noyt sondighe wercken. O Schoone Duyue zonder gal, Wat doet ghy hier inden Tempel V Soon heeft gheen deel in Adams val Dan het is een ander tot een exempel. Oock heeft v suyuerheyt gheen maet Mits ghy en hebt niet ontfanghen Met ander vrouwen, Adams zaedt Nochtans zijt ghy derwaerts gheganghen. Al waert ghy wt des Coninckx Dauits geslacht Nu tot soberen staet ghecomen, Groote gauen was bouen v macht Dus hebt ghy twee duyuen ghenomen. Dit was doen v offerhande aldaer Laet oock doen, datmen ons leeren, Al waert datmen daer niet in verbonden en waer Op dat wy niemant en schandeliceren Iesus v Soon was dit niet subieckt Al zijt ghy hier gheganghen, Van sonden was hy heel perfeckt En ghy hadt noyt saet ontfanghen Gods gheest heeft Simeon verclaert Al op die selue ure, Hierom ginck hy een tempel waert Oock Anna die weduwe puere Doen Maria, haren Soon nu bracht Om te offeren voor den Heere Daer Simeon had nae ghewacht Nu veele iaeren veere. Dus nam hy door liefden groot Het kint al in zijn armen En hy begeerde nu den doot Te steruen, dit was zijn karmen Want mijn ooghen zien nu claer Haeren Salichmaecker verheuen, Daer opghewacht is, zoo menich iaer Ick begeer nu niet langer te leuen. Hoort wat Symeon noch vertelt Van dit kint als eenen teecken, Soo is dit van God ghestelt Waer teghens datmen zal spreeken. Oost ist ghesedt, tot eenen val En tot een opstant van veele, Dat Israel ghebueren zal Dit sien wy nu ten deele. Maria creech doen mede haer paert Door Symeons Prophecyen, Als dat het bittere rouwich swaert Haer ziele zoude doorsnyen Anna, sprack doen mede Gods lof Verweckt vanden gheest van binnen Vanden tempel, daer ginck zy niet of Met vasten, en Godt te minnen. O Heere, weest ons niet tot eenen val Maer laet ons deur v oprijsen Wt ongeloof, ende zonden al Dan zullen wy v eeuwich prijsen. Laet ons met Maria inden tempel gaen Met een goet licht in ons handen Daer alle duechden door worden verstaen Laet dat voor den Heere altoos branden. V rechtueerdicheyt sien wy ouer al Aen heydenen, ende aen Ioden Die zyn ghecomen tot een val Om dat zy haeten v gheboden Ghy Sonne schijnet alzoo licht En presenteert v alle volcken Maer dat een yder v niet en sicht Dat beletten die donckere wolcken Veele menschen worden verdoomt En stooten haer aen v, eylacy, Dus den schult wt haer seluen coomt Voorts ghy ontreckt haer v gracy Maer uwe bermherticheyt heeft geen maet Soo wy genoech bemercken, Dwelck noch voor allen openstaet En gaet bouen al v wercken. Laet ons door penitentie goet Tot God den Heere bekeeren, En vallen oock zijn moeder te voet Op dat haer zoon ons gracij wil vermeeren Dus laet ons onsteecken onsen licht Een keerse van alle duechden, Dat Godt, en zyn lieue moeder het sicht En haelen ons naemaels in vreuchden 