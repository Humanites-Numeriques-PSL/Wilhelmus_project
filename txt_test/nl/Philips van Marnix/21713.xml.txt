 ACh Heer wil gunstich myne reden Dy stracx ter ooren laten gaen: End' wil genadelijck verstaen, Waeromm' mijn geest vol van onvreden Hardt wort bestreden. * O du mijn Godt end' Coninck machtich Wil doch mijn stemme nemen waer Die voor dy schreyt hell ende claer: Want dy alleen doen ick aendachtich Mijn ghebet clachtich. * Wilt dan o Heer mijn stemm' end' clachten Vroech hooren voor den dagheraet: Want s'morghens eer de sonn' opstaet, Sal ick van herten dy naetrachten End' op dy wachten. * Du bist een Godt die aen quaey zeden End' god'loosheyt gheen lust en heeft. End' wie tot boosheyt hem begheeft, Sal nimmermeer in dijn woonsteden Werden gheleden. * Insghelijcks en sullen voor dijn ooghen Gheen dwase snorcken kunnen staen, Du salt met onghenad' afslaen Al die nae boose wercken pooghen. End' niet en dooghen. * Du salt verderuen all' die wijcken Tot valssche leughens end' meyneedt: Godt heeft die bloetvergieters leedt, End' haetet all' die met practijcken Haer naest' uytstrijcken. * Maer ick mids dyn' ghenadigh' ooghen Wil in dijn huys vrymoedich gaen: End' metter vreese Godts bevaen Sal nae dijn heyl'ghen Tempel pooghen My ne'er te booghen. * Wil my dan seker Heer gheleyden Dat ick dyn' gh'rechticheyt gheniet' Om s'volcx will' dat my naew verspiet, End' wil my sonder meer te beyden Dijn baen bereyden. * Want daer en is in haren monden Gants niet oprechts: t'hert is hun vals, Een open graf is haren hals End' hare tong' is t'allen stonden Vol smeeckens vonden. * Heer wils' in sonden nedervellen, Laet hun mislinghen haren raet, Verstootse wijt om haer misdaet. Tis teghen dy dats' als rebellen Haer trotzich stellen. * Maer laet een eew'ghe vreucht ghewinnen Een yegh'lijck die op dy vertrout Bescherms' Heer' Godt end' onderhoudt In blyschap, die van hert' end' sinnen Godts naem beminnen. * Want den gherechten salstu toonen Heer dynen seghen rijck end' mildt, End' salt hem als met eenen schilt Met liefd' end' gunst seer cierlijck croonen, End' hooch beloonen. 