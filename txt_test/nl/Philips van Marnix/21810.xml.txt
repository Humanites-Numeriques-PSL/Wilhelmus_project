 UErloss my van mijn vyant Heere, Die my benouwet al te seere, Verberg my: neem m'in dynen scherm Van myner wederstryders swerm. 3. Verloss' my uyt der genen handen Die boose wercken doen vol schanden, End' van dees' mannen my behoedt, Die dorstich zijn nae menschen bloedt. * Want sie, zy legghen haere laghen, Om mijn siel in haer net te jaghen, Sterck volck is teghen m'opghestaen Daer ick hun noyt niet hebb' misdaen. 5. Sy komen teghen my gheloopen Wel toegherust met grooten hoopen, Sonder mijn schult: Dies o Heer goet, Ontwaeck: sies' aen, com m'in t'ghemoet. * Want du bist Heer God der heyrcrachten Godt Israels van stercker machten: Ontwaeck, stae op om gaey te slaen, Wat alle volcken nu bestaen. Ontferm dy niet, wil niet vergheuen, Den ghenen die zo trow'loos' leuen, 7. Sy gaen end' keeren telcker stont, End' huylen s'auonts als een hont. * Sy klappen vel' uyt haeren monden Haer lippen maecken swaere wonden Als sweerden daermen met vermoort: Sy segghen: Wie is die ons hoort? 9. Maer du Heer salt die dwase sotten, In dynen toorne vry bespotten, End' aller volcken hoomoet stout Saltu belacchen sonder fout. * In dijn hant staen al syne crachten Dies wil ick stil, Heer, op dy wachten, Want du bist mijn slot ende borgt. Du bist mijn Godt die my versorgt. 11. Godt goedertieren met ghenade Sal my voorcomen myne schade: Godt sal my doen in goede rust, Aen mynen vyant sien mijn lust. * Doch Heer en laetse niet stracx steruen Maer doese ghins end' weder sweruen. Door dyne macht met swaer verdriet, So salt mijn volck vergheten niet. 13. Du bist ons' schilt Heer vol ghenaden Merck op haers monts groot' ouerdaden Haer tongh' end' lippen onverschaemt Maecken haer sond' alom' vernaemt. * Dus laets' in haer hert' ouermoedich, Verstricket werden end' wanspoedich, In haren vloeckend' leughen valsch, Die zy vergieten door den hals. 14. Verdoese dan, verdoes' all' t'samen Door dynen toorn: uytroed' haer' namen Dat zy tot niet werden ghebracht, Soo datmen gantz daer op niet acht. * Op dat een yegh'lijck daer uyt leere Dat Godt van Jacob is een Heere, Wiens heerschappy' wijt uytghereckt, Tot aen des werelts eynden streckt. 15. Sy sullen inden auont late, Omloopen ende soecken bate, In haren noot rontom de stadt: End' jancken als een hont wel matt. * Van hongher sullen zy verderuen, End' om wat etens te verweruen Van deur te deur gaen bed'len broot, End' slapen gaen met honghers noot. 17. Dan sal ick Heer om dese dinghen, Dijn groote macht loff end' prijs singhen, End' s'morgens voor den dagheraet Hoogh prysen dijn gunst' end' weldaet. 