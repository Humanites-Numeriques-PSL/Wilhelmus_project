 WIe is hy die verkeeren sal O Heer in dyne schoon ghebouwen, Oft wie sal zijn van dyer ghetal Die hare wooning' eens voor all Op dynen heyl'ghen berg vast houwen? * De mensch die wandelt recht end' slecht End' sonder schalckheyt te versinnen Doet eenen yeghelijcken recht, End' met den mont de waerheyt seght, So hem zijn hert ghetuygt van binnen. * Dien syne tongh' haer niet misgaet In achterclap van synen naesten, Die zijn ghesell' niet brengt in schaed', Noch niet en soeckt met schand' oft smaet Sijn nagebueren te belasten. * Hy houdts' in smaet end' in oneer Al die van Godt zijn afgheweken, Maer eert den man die vreest den Heer: Sijn eedt sal hy oock nemmermeer, Al waert tot syner schade, breken * Die gheen ghelt uyt, op woecker gheeft End' die om gauen noch gheschencken Der vromen recht niet veyl en heeft, Voorwaer de mensch' die aldus leeft Hem sal gheen saeck ter werelt crencken. 