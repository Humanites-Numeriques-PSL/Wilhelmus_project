 ALs ick roep' antwoord' op mijn schreyen O Heer Godt myner g'rechticheyt Die du my pleegst steed's sonder beyen Wt allen ancxt op't ruym te leyen: Ontferm dy mijns, hoor mijn bescheyt. 3. Ghy mans hoe lang' sult ghy bedragen, Mijn goede naem end' eer met smaet? Hoe lang' sult ghy te vergeefs iagen, Nae ydel end' onnut' aen-slaghen, End' staen na leughen end' verraet? * Weet dat de Heere Godt ghepresen Hem selfs een aenghenamen mensch Verkoren heeft end' uytghelesen. Ick sal van hem verhooret wesen Als ick hem voorstell' mynen wensch. 5. Vreest dan end' reyert van dies weghen Vergrijpt v niet teghen Godts will': Maer zijnde snachts te bedd' gheleghen, Wilt dit wel neerstich ouerweghen In v ghemoet end' swyghen still'. * End' comt daer naer den Heer voorhouwen U offerhanden end' ghebett, Recht ongheveyst met goeder trouwen, End' wilt dan vry op den Heer bouwen, U hope sy op hem ghesett. 7. Het segghen veel, wie sal ons tooghen Dat eenich end' rechtsinnich goet Maer du, o Heer, wil slechts ghedooghen Dat t'klare licht van dynen ooghen Beschyn' end' verlicht' ons' ghemoet. * Dijn aenghesicht heeft my veel meere Met vreuchden in het hert beroert, Dan sy en voelen o Godt Heere, Wanneer hun ouervloedich seere Wijn ende graen wert toeghevoert. 9. Daeromme wil ick gaen met vreden My legghen ne'er end' slapen vast: Want du alleen my stoff' end' reden Bereyd'st dat ick mach seker treden, End' vry gaen sonder sorg' oft last. 