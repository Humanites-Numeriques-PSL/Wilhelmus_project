 UErhoor o Godt mijn droeuich claghen, Als mijn hert' innich tot dy schreyt. Behoed' m'end gheef my vry gheleyd', Dat my mijn vyanden niet plaghen, Noch doen vertzaghen. * Verberg' my Heer voor t'boos' raetpleghen Der goddeloosen onverschaemt End' voor den bondt die wort gheraemt, Van t'boose volck dat tot quaey weghen, Steed's is gheneghen: * Sy hebben hare tongh' gheslepen, Als een scherp sweert oft harde bijl, End' schieten in steed' van een pijl, Met woorden bitter vol doots nepen End' boose grepen. * Om vrome lieden, int verborghen, Te moghen schieten tot in't hert: End' brenghens' in een bitter smert, Seer snellijck sonder yet te sorghen, Als syse worghen. * Men siet dat sy malcander stercken In haer voornemen schalck end' boos Sy berghen hare stricken loos, End' spreken: laet ons listich wercken, Wie sal het mercken? * Sy ondersoecken ende spueren, Bedroch end' list: al wat een man, In s'herten grondt versieren kan, Dat gaen zy neerstichlijck besueren, Om te volvueren. * Maer Godt sal oock wel snel afschieten, Syn' pijl, die hun wacht op den dinst, Als zijt bedencken alderminst, Sal hy haer plaghen met verdrieten Hun op't hooft ghieten. * Haer eyghen tongh' sal dootlijck sneuen, Tot haer selfs uyterste verderf, Diet aensien, sullen menichwerf Verwondert zijn, ende haer met beuen Inde vlucht gheuen. * Ja alle menschen op der eerden Sullent', verschrickt zijnd' end' bevreest, Begrypen stracx in haren gheest, End' voor een Godts ghericht aenveerden In grooter weerden. * Dies sal de vrom' in Godt den Heere Van herten groot'lijcx zijn verblijt, End' op hem hopen alle tijdt, Die oprecht zijn: ja lancx zoo meere, Haer roemen seere. 