 HEer onse Heer hoe groot end' hooch van weerden Is dyne naem deur t' gansch begrijp der eerden Die du den roem van dyne stercke macht Hebst hoog' end' wijt al bouen d'hemels bracht. * Der kind'ren mont die noch de borsten suygen Dient dyner cracht voor heerlijcke ghetuyghen, Tot s'vyants schand' end' om des wrekers will'. Op dat hy wijck' end' schaemroot swyghe still'. * Maer als ick sie end' mercke wel aendachtich Den hemel schoon die dyne vingers machtich Hebben gemaect, end' aenschouw' voordts de maen End' all' t'gesternt' in syner plaetse staen. * Soo spreeck ick vast in mijn hert' met groot wonder: Wat is de mensch' dat du sijns in besonder Ghedencken wilst: oft wat is s'menschen kindt Dat du wilst Heer sijns hebben onderwindt? * Du schiepst hem sulcx dat lutt'l hem scheen t'ontbreken Om God te sijn: By d'engels vergheleken Hebst du den mensch' wat leegher slechts vertoont End' voorts met roem end' heerlijcheyt gecroont. * Du hebst hem Heer voll' heerschappy' gegeuen End' bouen t'werc van dijn hant hoog' verheuen Ja alle dinck oock uytghesondert niet Hebst du ghestelt in s'menschen vry ghebiet. * Den hamel, t'schaep, end' lammerkens met hoopen De runders vet die daer met cudden loopen, End' wat noch meer gaet weyden op het velt, Dat hebst du al in s'menschen handt ghestelt. * Vogh'len des luchts die nestelen op boomen De visch des meyrs, der beken ende stroomen Met al het gen' dat met zijn snel gheswem De zee doorsnijdt, staet t'samen onder hem. * O Heer o God, o heerscher vol van crachten Hoe wonderbaer end' grootelijcx te achten Is het gherucht dijns naemens ouer all', Deur t'gantsch begrijp van desen eerdschen dall. 