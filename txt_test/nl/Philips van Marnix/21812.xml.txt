 WIl my God ghehoor verleenen In mijn weenen End' tot mijn ghebet dy wend'. 3. Want ick roep uyt gront mijns herten Vol van smerten Tot dy van des werelts end'. * Du salt my op hooghe mueren Seker vueren, Daer ick gheenen raet toe weet: 4. Want du bist in allen laste Mijn borgt vaste Teghen mynen vyant wreet. * In dijn tabernakel schoone Is mijn woone. Ick wil blyuen daer all' tijdt: Ende nemen mijn vertrecken Onder t'decken Dyner vleughels gantz bevrijdt: * Want du hebst doch mijn ghebeden Ende reden Met ghenaden aenghehoort: End' een erfdeel schoon ghegheuen: Dien die leuen, In dijns naems vrees' nae dijn woort. * Onsen Coninck wilstu sparen, Jaer op Jaren: End' verlenghen zynen tijdt Dies van gheslacht tot gheslachten Door dijn crachten Sal hy zijn ghebenedijdt. * Hy sal in zijn rijck beclyuen, End' vast blyuen: Voor Gods aenschijn menich Jaer. Wil hem dijn woordt veerdich houwen Vol van trouwen End' ghenaed' die hem bewaer. * Soo sal ick met sang bequame Dynen naeme Singhen lof met herten koen: Op dat ick (dies ick ben schuldich) Dy ghehuldich Mijn gheloften mach voldoen. 