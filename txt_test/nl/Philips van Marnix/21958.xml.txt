 HEft op v hert opent de ooren, Ghy hardt volck end' traegh int verstaen, Wilt uwes Gods stemme nu hooren, End' zijn Gheboden gadeslaen. * Ick ben (segt hy) v God end' eere, Die v hebbe ghemaeckt gantsch vry Van t'jock t'welck v beswaerde seere: Hebt gheen and'ren Godt neuen my. * Laet v gheen Beeld' maken noch snyden, Van eenigh dinck int aertsche dal: Soo ghy die eert t'eenighen tyden, Uwe Godt seer zeloers zijn sal. * Ydelijck synen naem ghepresen Sult ghy niet nemen inden mont: Want hy sal niet onschuldich wesen Die dien misbruyckt t'eenigher stont. * Arbeyt ses daghen, end' met lusten Viert den seuensten, Gods woort smaeckt: Want Godt wild' op dien dach self rusten, Van t'werck dat hy hadde ghemaeckt. * Vader end' Moeder sult ghy eeren, Op dat ghy langh' in voorspoet leeft, End' op aerden seer moecht vermeeren Die v Godt tot een herbergh' gheeft. * Dootslach end' toorne sult ghy myden: All' oncuysheyt vliedt end' afbreeckt: Steelt niet al moest ghy ghebreck lyden: Gheen valsch ghetuyghenisse spreeckt. * Van begheeren sult ghy v wachten Des naesten huys end' wijf nu voort, Na zijn knecht oft vee wilt niet trachten, Noch na al dat hem toebehoort. * O Godt v Woort seer groot van machten, Luydt claerder dan eenigh metael: Gheef ons die ghenaed' ende crachten Om die te houden altemael. 