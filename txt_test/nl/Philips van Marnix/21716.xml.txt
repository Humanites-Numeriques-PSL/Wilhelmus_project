 HEer straff niet mijn misdaden In toorn' end' ongenaden: Maer heb met my gedult, Wilt ouer my niet wreken Met gramschap sijnd' ontsteken Mijn sond' end' sware schult. * Ontferm dy Heer barmhertich Mijns drucks end' lydens smertich: Want tis met my ghedaen. Wil my ghesontheyt gheuen: Want mijn ghebeenten beuen, End' zijn met schrick bevaen. * Mijn siel is my benouwet Mijn hert' is schier verflouwet Van ancxt tot inden doot: My is vervaerlijck banghe, Maer du o Heer hoe langhe Verlaetstu my in noot? * Wil dy tot mijnwaerts wenden End' mijn siel vol ellenden Verlossen uyt dees' pijn Behoud my, slae my gade End' wil om dijn ghenade Mijn salichmaker syn. * Dewijl' van dy gheen melding In s'doodes ouerwelding Doch nymmermeer gheschiet, Wien soud' m'oock connen noemen Die dynen lof mocht roemen Sijnd' onder s'doots ghebiet? * Mijn treuren doet my smachten, Dies my t'bedd' alle nachten Swemt in een tranen badt. Met weenen onbesweken Doe ick mijn koetse leken End' maeckse gheheel nat. * D'oog is my van te treuren End' schreyen t'elcke euren By nae gantz wtgheteert, End' van steed's te sterrooghen Op mijns verdruckers pooghen Is heel moed' opghespeert. * Laet van my stracx vertrecken, Al die haer handt uytstrecken Om boosheyt te begaen: Dewyle Godt almachtich Mijns weenens stemme clachtich Beghint te hooren aen. * De Heer verhoort mijn claghen, End' laet hem wel behaghen Mijn hertelijck ghebet. Mijn smeecken seer ootmoedich Ontfangt de Heere goedich End' ernstich daer op lett. * Dies sullen die my haten Beschaemt zijn uyter maten End' staen in grooten schrick Sy sullen wederkeeren Met schand' end' met oneeren Stracx op een ooghenblick. 