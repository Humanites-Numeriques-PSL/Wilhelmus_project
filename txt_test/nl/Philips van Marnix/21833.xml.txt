 GOd is gheseten ter vierscharen, Daer hy de vorsten doet vergaren: Hy staet hoog onder d'ouerheydt, Daer oordeelt hy met recht bescheyt: 2. Hoe lang, spreect hy, Richters verheuen Sult ghy noch onrecht vonnis geuen, End' nemen de persoonen aen, Om den God'loosen voor te staen? * Doet recht den ermen ende wesen, Die voor ghewelt hun moghen vreesen: Ontslaet den schamel'n, int ghericht, Als hy met onrecht wort beticht. 4. Staet den bedruckten voor end' d'ermen, End' soeckts' in haer recht te beschermen: Ja doet hun hulp' end' onderstandt, End' losts' uyt der god'loosen handt. Maer wat. Aen hun is niet te winnen: Sy'n hebben noch verstant noch sinnen, End' zijn verduystert end' verblent, Al ghinck de wereldt ouer endt. 6. * Ick segt: Ghy zijt, als cleyne goden, Men vreest v end' houdt v gheboden: Ghy vorsten zijt mits uwe macht, Als kind'ren Gods terecht gheacht. Nochtans ghy moet all' den doot steruen, End' als een ander mensch' verderuen: Ghy moet oock blyuen inden loop, Als d'aller minste vanden hoop. 8. O God stae op in grooter weerden, Regeert end' richt Heer op der eerden: Want heel de werelt is doch dijn, Met all' het volck die daer op zijn. 