 ICk wil dy bieden prijs end' eer, Mijn Godt mijn Heer, Wt s'herten gronde. End' singhen inder vorsten hof, Dijn prijs end' lof Vry uyt den monde. 2. In dynen tempel seer bequaem, Wil ick dyn'n naem Eer end' dienst pleghen. D'wijl ick dijn goedicheyt aenschouw', End' waere trouw, In all' dyn' weghen. * Du maeckst datmen dyn naem verheft, Als de daet treft Dijn woort warachtich. 3. Want als ick in noot dy roep aen, Du hoorst my saen, End' maeckst my crachtich. 4. Dat dy dan Vorsten ouer al, Doen den voetval, End' hoogh' vereeren. Want sy doch hebben wel ghehoort, Dat dijn waer woort Niet is te keeren. * Dat sy dan met my roemen sterck, Menich groot werck Van dy bedreuen. Want Godes loff end' heerlijckheyt Is wijt verbreydt, End' hoogh' verheuen. 6. Al is Godt hoogh' hy kan wel sien, De kleyne lie'n, Van gheest ootmoedigh. Hy merckt van vers met een scherp oogh' All' die zijn hoogh' Stout end' verwoedigh. * Ben ick in druck end' teghenspoet Dijn gunste goet Houdt my in't leuen. End' teghen myner haters swerm, Streckstu dijn erm, Die m'hoedt van sneuen. 8. Dijn werck aen my sal sijn volvuert, Want dijn gunst duert, End' sal beklyuen. Wat Godt eens heeft ghevanghen aen, Sal onvoldaen Nemmermeer blyuen. 