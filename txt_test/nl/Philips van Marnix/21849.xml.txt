 SIngt God den Heere nieuw' lofsangen, Die wonderwercken heeft gewrocht: End' heeft met macht ons doen ontfangen, Den heyl die zijn erm heeft ghebrocht. 2. God heeft zijn hulp aen't licht ghegheuen, Daer mede wy verlosset zijn: End' sijn gherecht'heyt claer verheuen Voor alle volcken ten verschijn. * T'heeft hem ghelieft te zijn indachtich Van zijn ghenaed' end' goetheyt milt, End' syner trouw' end' woort warachtich: Die hy Israel pleghen wilt. Des werelts eynden wijt ghestrecket Sien synen heyl end' groote deught: 4. Daeromm' moet d'eertrijck zijn verwecket, Tot rechte blyschap ende vreught. * Men juyche vrolijck ende singhe, Met harpen end' met stemmen sanck: Men dryue vreught, men rey' end' springhe: 6. Men hoore des basuyns gheclanck. Juycht, end' singt Psalmen voor den Heere Die sick een machtich Coninck thoont: 7. T'meyr end' haer inhoudt dond're seere, Met d'eertrijck end' wat daer op woont. * Laet't vloeden ende stercke stroomen Van vreugden clapp'ren inde hant: Laet't hooghe berghen met haer boomen, Bedryuen blyschap allerhandt. 9. Want God comt richten end' bestieren, De gantze weirelt, ende sal In zijn gherecht'heyt goedertieren, End' billicheyt verrichten al. 