 DE Coninck sal, Heer, zijn vervreucht Van herten end' ghedachten In dijn ghewelt end' crachten, Och hoe seer sal hy zijn verheucht Van dijn verlossing' groot In synen hoochsten noot. * Sijns herten wensch lust ende grondt, Ghelijck hy't self begheret Hebstu hem Heer bescheret. Al wat zijn lippen ende mont Heeft uytghesproken recht, Hebst du hem niet ontsegt. * Ja self du voorcomst zijn ghebet Met dijn weldaden goedich End' seghen ouervloedich. Du hebst hem op het hooft gheset Een Conincklijcke kroon' Van louter gout seer schoon. * Sijn wensch was slechts daer op ghemunt, Dat du hem woudest gheuen Een rijc tijt lanck hier te leuen, Maer du hebst hem veel meer ghegunt Als dat zijn leuen vry Eew'lijck gheduerich sy. * Oock is seer groot zijn roem end' eer, Op dyne hulp' ghenadich Die hy gheniet't ghestadich, Want du hebst hem begauet Heer Met roem end' schoonen glantz, Als met een rijcken krantz. * Du hebst hem als een spieghel klaer Des heyls van dynen seghen Den volcken voorghedreghen. Du hebst met vreuchden t'eenegaer Sijn hert' verblijt door t'licht Van dijn lief aenghesicht: * Want nademael de Coninck vroet Op God hem heeft verlaten: End' acht voor alle baten Des Allerhoogsten gunste goet: Hy sal in alle last Staen blyuen altoos vast. * All' dyne vyanden met macht Sal dijn hant wel betrappen In haere loose stappen. Dijn rechte hant met grooter cracht Sal dijn misgunners boos Ne'ervellen machteloos. * Du saltse werpen in een gloet Als dyne toorn' ontsteken, Bestaen sal uyt te breken. De Heer sal all' dit boos ghebroet In synen toorne gram, Vertieren als een vlam'. * Du saltse brenghen heel te niet End' haer vrucht met der eruen Tot inden grondt verderuen. Haer kinders saltu met verdriet Verdelghen uyt den grondt, Vanden aertbodem rondt. * Om dat sy hebben raet gheslaghen Om dy met grooter schaden Veel longh'lucks te beraden: Een aenslach hebben sy bestaen Die sy niet sullen Heer, Volvueren ymmermeer. * Du saltse stellen voren aen, End' als een doel ophooghen Om teghen hun te ooghen: Dijns boghes pesen sullen staen Ghespannen end' ghericht Recht op hun aenghesicht. * Maeck dy dan op, Heer', t is nu tijt Dat dyne cracht seer hooghe Doch eenmael haer vertooghe. Wy sullen sijnde seer verblijt Dijn wonderbare macht Lofsinghen dach end' nacht. 