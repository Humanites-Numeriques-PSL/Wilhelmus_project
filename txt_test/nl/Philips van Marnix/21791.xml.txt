 GH'lijck een hert met groot verlanghen Brunst na waterbeken koel: Alsoo hijgt met lust vervanghen Mijn siel nae God met ghewoel. 3. Ende dorst begeerlijc seer Na des leuens God end. Heer: Wanneer salt du Heer ghedooghen Dat ick verschyn' voor Gods ooghen. * Myne spys' is bitter tranen, Die ick storte dach end' nacht: Als ick hoor' dat sy my manen: Waer is nu dijns Godes macht? 5. T'hert' ontsinckt my alst my heugt Dat ick met veel volcks in vreugt Met lofsanghen end' ghebeden Tot Gods tempel plach te treden. Waerom bistu ne'er gheslaghen, Mijn siel end' treurst met ghejanck? Wacht God, ick sal noch ghewaghen Synen loff met prijs end' danck, Als hy my sal thoonen t'licht Van zijn heylsaem aenghesicht. 7. Ach God mijn siel is besweken End' mijn cracht van my gheweken. * Daerom ben ick dijns ghedachtich Int landt ouer den Jordaen: Doend' op Hermon berg' steenachtich Oft op Mysar dijns vermaen. 8. Daer d'een grondt vol smert' end' cruys D'and'ren toeschreyt met ghedruys Gh'lijck als diepe watersluysen, Daer dijn reghen uyt komt bruysen. * All' dijn stormen ende baren Sijn my ouer t'hooft ghewaeyt: 9. Maer dat sal mijn hert' verclaren Dat God zijnde we'er ghepaeyt S'daeghs my zijn ghenade bied't: End' snachts gheeft een vrolijck liedt: Dies sal ick met gheest verheuen Bidden God die m' houdt int leuen * Godt mijn steenrots' sal ick spreken, Hoe vergeetstu mijns alreedt, Waerom treur' ick dus besweken Onder mynen vyant wreedt? 11. T'is m'een diepe wond' in't hert' Die my door t'ghebeente smert't Als sy schamprich my naeschreyen: Waer mach dijn God nu verbeyen? * Waerom bistu dus verswonden Mijn siel' ende kermst soo swaer? Wacht op God ick sal noch konden Synen lof int openbaer. Hy is mijn verlosser groot, End' mijn troost in allen noot, Die mijn aenghesicht verclaret End' mijn God die my bewaret. 