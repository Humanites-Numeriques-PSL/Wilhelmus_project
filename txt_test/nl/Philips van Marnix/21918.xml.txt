 UErlosse my Heer vanden boosen, Die my nae t'leuen haetigh tracht: Bewaert my voor den goddeloosen, Die moetwil bruyckt end' enckel cracht. Hy met den synen legt my laghen, End' sy versinnen alle spijt: Sy rusten sick gheheele daghen, Om my te leueren den strijt. * Sy slypen hare tonghen vinnigh, Ghelijck een slangh' vol van venijn: Mits hun de mondt end' t'hert' ontsinnigh Van addersghift gheswollen zijn. * Bewaer my Heer van s'boosen handen, Behoude my voor ouerlast, Der ghen' die my in schad' end' schanden Te storten hebben recht ghepast. * Haer herte steeckt vol hoveerdyen, Sy hebben m'eenen strick gheleydt: End' langs den wegh uyt boeveryen, Haer netten listigh uytghebreyt. * Maer ick wend' tot den Heer mijn reden, End' seggh', O Heer, mijn Godt bist du: Dijn ooren neygh' tot mijn ghebeden, Ick ben in noot, verhoor my nu. * Du bist mijn troost, mijn heyl, mijn crachten Die du my helpest alletijt: Du hebst mijn hooft in dyner wachten, Voor ongheluck bedeckt in strijdt. * Laet doch niet lucken noch ghelinghen, Der goddeloosen wensch' onvroet: Laets' haer voornemen niet volbringhen, Dat sy niet heffen haren moet. * Den ouerlast van harer tonghen, Daer med' ick word' beladen swaer, Werd' hem selff ouer t'hooft ghedronghen Die t'hooft is ouer hare schaer. * Schudd' hun op t'hooft Heer gloey'nde kolen Op dats' vlamm' end' vyer verteir: Du salts' in kuylen ende holen, Voor eewichlijck storten omveir. * Want nemmermeer en sal ghedyen Op eerden die een quaey tongh' heeft: Boos ongheluck sal hem doen glyen, Die hem tot moetwill' hier begheeft. * Ick wete dat Godt wel sal slichten De saecke des bedruckten mensch, End' in rechtveerdicheyt uytrichten, Des armen recht nae synen wensch'. * Voorwaer de vromen sullen eeren, End' louen, Heer, dijn hooghen naem, D'oprechte sullen steed's verkeeren, Voor dijn lief aensicht end' heylsaem. 