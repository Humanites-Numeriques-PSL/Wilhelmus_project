 DE dwaese spreeck't in zijn god'loos ghemoet Daer'n is gheen God: zijn werck is snood' end' schendich, End' teenemael verdoruen binnenwendich, Daer'n is niet een van al den hoop die doet Het minste goet. * God heeft om leeg' uyt t'hemelsche ghebouw Met vlijt ghemerckt der menschen kinders alle, Off daer oock een van allen by ghevalle Verstandich waer, die met een hert' ghetrouw God soecken wouw. * Maer zy zijn all' verdoruen in't ghemeen: End' hebben haer tot boosheyt ouergheuen: Hy'n vandt niet een van hun all', die zijn leuen Tot deugt begaf: beyd' onder groot end' cleen, Ja oock niet een. * Ist moghelijck dat zy gantz niet verstaen, Die haer aldus des boosheyts onderwinden? End' mijn arm volck gelijck als broodt verslinden Noch willen Godt noch zijn woort niet ontfaen, Noch roepen aen? * Doch sullen sy, zijn sonder noot verjaegt: Want God t'ghebeent hun breect die dy omringen Du saltse t'saem tot schand' end' oneer' bringhen Want haren hop' wort doch van God verjaegt End' hem mishaegt. * Och wanneer sal uyt Syon comen by, De heyl end' hulp Israels in zijn lyden? Als God zijn volck ghevanghen sal bevryden, Israel sal met Jacob wesen bly End' lacchen vry. 