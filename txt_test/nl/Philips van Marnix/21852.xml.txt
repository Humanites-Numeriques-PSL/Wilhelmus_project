 ICk ben van sins te stellen schoon by dichte, Een heylig liedt van goetheyt end' gherichte: Dan wil ick Heer mijn Psalmlied bieden dy Van herten bly. * Den rechten wech met wijsheyt wil ick trachten, End' met ghedult nae dyne conste wachten, End' mid'lertijt my houden binnens huys Met herten kuysch. * Gheen boose saeck sal my voor oogen comen, Want ick doch haet' de wercken der onvromen: Gheen van hun al sal sick met boevery Voeghen by my. * Die int gemoet zijn schalck end' vol otrouwe, Wijcken van my end' sullen mijn hof schouwen: Want ick doch niet ghemeynschap houden kan Met een valsch man. * Die achter rugg' quaet van haer naesten spreken, Wil ick voorwaer met onghenaey versteken: Wie trotzich is, end' opgheblasen siet, Dien lyd' ick niet. * Ick wil met gunst sien aen end' hoog vereeren, Die ongheveynst in goeder trouw' verkeeren. De vrome lie'n sullen my blyuen by End' dienen vry. * Maer wie met list end' valscheyt haer geneiren Sal ick met toor'n uyt mynen huyse weiren: Want gheen van dien die om met leughen gaen Sal voor my staen. * Ic wil goets tijdts al die haer god'loos dragen Wt Godes stadt end' uyt den lande jaghen, Op dat God's huys ontledicht ende vry Van boosheyt zy. 