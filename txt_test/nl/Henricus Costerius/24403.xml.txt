 Hoort hoe Christus na Galileen Track, wt dat Iootsche lant Om dat hem die Pharizeen Benijden aen elcken kant Door Samarien moeste hy wesen Daer hy by een fonteyne quam, Die Iacob (alsoo wy lesen) Gaff Ioseph sijnen sone ghepresen Daer Iesus sijn rusten nam. Sijn discipulen ghetrouwe Ghinghen synse coopen al tot Sychar Een Samaritaensche vrouwe Quam om water te putten daer Want Iesus bleef daer alleyne Ende hy sprack dat vrouken toe Gheeft my wt ionsten reyne Een droncxken waters cleyne Want hy was van gaen soo moe. Hoe begeert ghy van my dus Heere Te drincken sprack tvrouken ient Want die Ioden in gheenen keere Den Samaritanen en comen omtrent O vrouken sprack Christus verheuen Kende ghy Godtd ghiften soet Ghy sout hem om water aencleuen Ende hy soude v water gheuen Dwelck eewelijck leuen doet. Wat water soude dit wesen Sprack dat vrouken goedertier Sijt ghy bouen Iacob ghepresen Want hy haelde zijn water hier Christus sprack hem sal noch dorsten Die van dit water drinckt Maer in wien mijn water mach rusten Hem en sal niet meer drinckens lusten Twelck int eewich leuen bringt. Wilt my van dit water schincken. Sprack tvrouken tot Christum san Christus sprack wilt v bedincken Ende roept tot my uwen man Tvrouken sprack na Ioannes beschrijuen Gheenen Man en heb ick soo ghy siet Christus sprack om deucht te verstijuen Ghy hebter ghehadt tot vijuen En die ghy hebt is uwe niet. Heer ghy zijt een Propheet Sprack tvrouken hoort dit vermaen Ghy segt my wat ick int secreet Binnen my seluen hebbe misdaen Waer moetmen Godt aenbeden Op den berch oft te Ierusalem fijn Segt my Heere vol wijsheden Want hieromme die Ioden vol onvreden Op die Samaritanen sijn. Ghy en weet niet sprack die Heere Wie ghy aenbidt oft vreest Wie Godt bidt t’sijnder eere Moet bidden inden Gheest Doen sprack die Vrouwe vol vramen Ick ghelooue dat ghy Messias sijt Met dien sijn Discipulen quaen Meester eedt seyden sy altesamen Christus hadde anderen appetijt. Het Vrouken is sonder sparen Rasch na die Stadt ghegaen Sy liep al omme openbaren Ende haer Cruycke liet sy staen Wat haer gheschiet was ginck sy ontknoopen Als t’Volck dit hadde ghehoort Het quam met grooten hoopen Neerstich wt die stede gheloopen Ende gheloofden aen Christum voort. Ghy Christenen in allen hoecken, Betrout in Christus naeckt Wilt in hem v salicheyt soecken Dats die spijse daer hy naer haeckt Den ougst is nv voor ooghen Die vruchten staen al wit Wilt Christo liefde tooghen Ende uwen naesten te helpen pooghen, Op dat ghy sijn eewich rijck besidt. 