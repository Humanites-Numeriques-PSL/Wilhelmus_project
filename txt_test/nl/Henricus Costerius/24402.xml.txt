 Hoort toe ghy Kersten sinnen En wilt niet sijn beswaert Alle die Gods woort beminnen So ons Ioannes verclaert Int achste Cappittel beschreuen Hoe Iesus smorghens vroech Ghecomen is inden Tempel Leerende T’volck met woort en exempel Den Pharizeen spijttet ghenoech. Die Pharizeen quaet van ghedachten Voor Iesus op dat pas Een Vrouken dat sy brachten Die in ouerspel beunden was Sy seyden dese Vrou is beuonden In ouerspel met boosen gheschal Dus hier ouer wilt vonnisse gheuen In Moyses Wet staet gheschreuen Datmen sulcke steenen sal. Om Iesus tachterhalen Hebben sy dese list gheleyt Want hy met soeter talen Altoos sprack van bermherticheyt Om Iesum tondersoecken Oft hy soude hebben gheseyt Datmense soude steenen Dit was haerlieder meenen Dat en ware gheen bermherticheyt. Christus die Heer vol weerden Die booch hem neder saen Ende schreef daer inder eerden Wat sy selue hadden misdaen Sy saghen daer tint ronde Op malcanderen alle ghemeen Hoort wat hen Christus oorconde Die van v is sonder sonde Die worpe den eersten steen. Hier by moghen wy bedieden Dat een yeghelijck wel verstaet Sijn hueken suyuer sal wieden Eer hy in eens anders gaet En wilt gheen vonnisse gheuen Daer ghy selue in schuldich sijt Want sy saghen daer beschreuen Haer misdaet dat sy hadden bedreuen d’Welck ons d’Euangelie belijdt. Die Pharizeen ghemeyne Sijn altesamen wech ghegaen Ende lieten daer alleyne Het vrouken voor Christum staen Christus al sonder sparen Hy vraechde t’Vrouken saen Waer dat sy waren gheuaren. Al die haer quamen beswaren En haer beschuldicht haen. Heeft v iemant verdoemt van desen Heeft Christus dat Vrouken ghevraecht Och niemant Heere ghepresen Sprack dat Vrouken seere versaecht Soo en wil icki v niet verdoemen Sprack tot haer Christus die Heer En dient gheen vreemde afgoden, Gaet leeft nae mijn gheboden En sondicht voordaen niet meer. Die bermherticheyt ons Heeren Moghen wy hier by verstaen Elck die hem wilt bekeeren Als hy met sonden belaen Wilt hy voort deuchdelijck leuen Hy wordt van Christus bevrijdt Maer en wilt gheen oordeel gheuen Daer een ander om soude beuen Op dat ghy oock niet gheoordeelt en zijt. 