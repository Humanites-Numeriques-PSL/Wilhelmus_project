 Ons naket eenen soeten tijdt Wy moghen alle wel sijn verblijt Met herten ende met sinnen Ons is gheboren des seker sijt So soete Ionghelinghe. Ons is gheboren so cleynen Kindt Van eender Maghet Ionghelinck Een Sone is ons ghegheuen Dat is ons allen een Salich dinck Want hy is d’eewich leuen. So schier als hy gheboren was Wert hy gheleyt also ick las In eender couder cribben Want daer gheen ander Wieghe en was Voor sijne teere ribben. Die Beesten vielen op haer knien Waer was dat wonder oyt meer ghesien Sy bekenden haren Heere Dat en sachmen noyt gheschien Het is ons allen een groote leere Het wordt den Herderkens gheopenbaert Als vanden Enghelen metter vaert Die hen die bootschap brochten Sy liepen al te Bethleem waert Daer sijt Kindeken sochten. Sy vonden alle die waerheyt So hen die Enghelen hadden gheseyt Vanden Kinde ende vande Moeder Het is ons groote weerdicheyt Dat hy is onse Broeder. Die Herderen liepen altehant Sy droeghen die mare heel door d’Landt Dat Iesus was voorwaer gheboren Waer ons dit Kindeken niet ghesant Wy waren al verloren. Daer na al op den achsten dach, Als ons Lucas doet ghewach So werdt dat Kindt besneden Sijn suyuer bloet men storten sach In sijne jonghen leden. Iesus werdt dat Kindeken jonck Gheheeten op die selue stondt Dies wy ons allen verblijden, Ende draghen in onser sielen gront Hem eewelijck tallen tijden. Dry Coninghen, quamen van so verre Wt haren Lande op eender Sterre Tot Bethleem inder Steden, Sy offerden gout, wieroock ende myrre mede Tot sijnder weerdicheden. Doen Herodes dat vernam Werdt hy toornich ende gram Hy en cost hem niet bedwinghen Hy dacht hoe hy dat ionghe lam Al totter doodt soude bringhen. Herodes gheeboot den Ridders sijn Om te dooden elck mannekijn Die in dien Lande waren, Sijn herte was in grooter pijn Hy en woude niemandt sparen. Ioseph terstont met haesten groot Met den Kinde ende met der Moeder vloot Doen hem die Enghel seyde Vliet in Egypten om den noot Al ouer die langhe Heyde. Nv bidden wy dat Kindeken cleyn Ende Maria die suyuer Maghet reyn Dat zy ons willen beschermen Ende by hun brenghen ons al ghemeyn Ende verlossen van allen kermen. 