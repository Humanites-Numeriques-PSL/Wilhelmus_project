 Heere Godt leert ons beden Wt vierigher minnen gront Neempt af ons quade seden Die wy hebben inden mondt Een liedeken willen wy singhen So ghy ons hebt gheleert Doet my mijn herte ontspringhen Dat ick my leere bedwinghen So wordet mijn vruecht vermeert. O Heere God onse Vader Die daer inden Hemel sijt Nv helpt ons alle gader Wt desen bedroefden tijt So en worden wy niet bedroghen Al van des duyuels serpent Wy worden so dickwils beloghen Dus bidden wy Godt van hier bouen Die alle herte kent. Gheheylicht sy uwen name Toecomende sy ons v rijck Nv wilt ons toch maken bequame Ons Christenen alle ghelijck Dat wy v woort bewaen Dach auont ende nacht. En laet ons niet veruaren Al van die helsche scharen Ghy hebbet die meeste macht. Vwen wille gheschiede op der eerden Als hy inden Hemel doet Dat wijt al nemen in weerden Al waert oock teghenspoet Gheeft ons verduldelijck lijden Wat teghen uwen wille staet O Heere wilt ons verblijden Stelt uwen toorne besijden Ons armen toch niet en versmaet. Noch bid ick Heere wilt ons gheuen Dats heden ons daghelicx broot En daer die siele by moet leuen Dat hebben wy meest van noot Ghy hebbet selue ghesproken Dat sal ons best versaen Diet lesen wil die macht soecken Het staet gheschreuen in boecken En laet ons daer niet af gaen. Wilt ons onse schult vergheuen Ghelijck wy onse schuldenaers doen Op dat wy niet en beuen Al in die helsche gloen Daer wy souden moeten lijden Ende eewich steruen die doot O Heere wilt ons verblijden In dese allendighe tijden V bermherticheyt is so groot. En leyt ons niet in becoren Maer verlost ons van allen quaen Ons vleesch is so cranck gheboren Ten can niet wederstaen, Die werelt doet ons bedrieghen So dickmael op eenen dach Gods woort en mach niet lieghen Laet tâ€™swerelts ghenuechte vlieghen Die v niet helpen en mach. O Heere wilt ontfanghen Van ons dit schoon ghebet Wy hebben so groote verlanghen Wy werden so haest belet Wy werden so haest verdronghen Van also cleynen saeck Dus sijdy oudt oft jonghen Elck wacht hem van quade tonghen So crijchdy in Gods woorden smaeck. Die ons dit Liedeken dichte Die was vol fantazijen Ons Heere Godt wil hem verlichten Inder eewicheyt verblijen Ende dat hy mach verwinnen Alle sijn lijden groot Elck die wil hem versinnen Laet ons met herten beminnen Die voor ons sterf den doot. 