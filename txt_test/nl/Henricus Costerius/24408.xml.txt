 Aenhoort doch mijn gheclach Ghy Coninck der Hemelen binnen Ick truer nacht ende dach Om die sonden daer ick in lach Die ick wel beclaghen mach Ick bid v om een verdrach Ghy Heer der Seraphinnen. Beroert is al mijn bloet Want ick mijn sonden niet en kenne In Iesus wonden soet Beueel ic my metter spoet V gratie my ontdoet Neemt my in v behoet O Heere der Cherubinnen. Nv hoort toch al hier naer Ghy sondaren int ghemeene Hoe dat met tranen swaer Wiesch Iesus voeten voorwaer Ende droochdense met haren hayr Een sondersse openbaer Maria Magdaleene. Waerom sy heeft ontfaen Quijtinghe van haer pene Ende oock der sonden saen Die zy oyt hadde misdaen Och noyt so blijden vermaen Hierom so roep ick aen Maria Magdalene. Van sonden ben ick belast Van sonden ben ick onreene Mijn cranckheyt daghelijcx wast Den Vyandt my verrast Hy doet my grooten uerlast Wilt my vercrijghen rast O waerdighe Magdaleene. Ghy sijt mijn aduocaet In mijn herte sijdy die ghene Die my mach gheuen raet Al teghen die sonden quaet En des helschen vyandts saet Princersse mijn toeuerlaet Sijt ghy vierighe Magdalene. 