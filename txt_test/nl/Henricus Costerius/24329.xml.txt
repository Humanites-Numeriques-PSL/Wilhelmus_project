 O Suyuer maghet van Israel, Wilt v verblijden nv, Om der schoonder bootschap snel, Die ick v brenghe nv. Al metter bootschap schoone Die dâ€™engel heeft ghedaen, Hebdy van sHemels throone, Door den heylighen Gheest ontfaen. Als Ioseph dat verstonde, Dat Maria was bevrucht, Hy peysde in shertsen gronde, Hem waer beter gheulucht. Des hem die Enghel schoone, Toe sprack ende riet, Ioseph Dauids sone, En wiltse begeuen niet. Neemt die Maecht wtuercoren, Die Moeder Godts Maryen: Dat van haer wert geboren, Sal ons van sonden vrijen. Maria en Ioseph mede Voeren beyde te tsamen, Tot Bethleem die stede Daer zy haer herberghe namen. In een arm huyseken bloot, Sonder wanden oft deuren, Om datse daer waren in grooten noot, Moest hun also ghebeuren. Alst quam ter rechter middernacht, Soo heeft die Maghet ghebaert Een Kindeken van grooter macht, Als ons die Enghel verclaert. Doern baerde sy suyuerlijcke Den Heere ghebenedijt Van Hemel ende aertrijcke: Loff sy hem tot alder tijt. Doen sanck met blijden gheschalle Ioseph Alleluya, Ende die Enghelen alle In excelsis gloria, Die herderkens op den velde By haer schaepkens laghen, Een Enghel hun vertelde al dat sy daer saghen. Met groote ancxticheyden, Werden sy beuaen, Die Enghel tot hem seyde, Laet v ghedachten staen. Ende gaet tot Bethleem binnen, Daer suldy nv ten stonden, Iesum Christum gheboren vinden, In doeckelkens ghewonden. Daer vonden sy dat Kindekijn, Gheleyt in eender cribben, Van hoy was sijn beddekijn, Hy en woudet anders niet hebben. Tkindekijn wert nae den wilet goet Ten achsten daghe besneden, En storte daer doen sijn jonck bloet Wt sijne teere leden. 