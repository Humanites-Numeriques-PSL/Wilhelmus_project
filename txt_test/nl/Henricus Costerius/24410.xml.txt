 Den lustelijcken Mey Christus playsant Vol alder deuchden groene Is door den heyligen Geest als nv geplant In alle gheloouighe coene Die tot desen Meyboom schrijt Wort van allen sonden quijt Sijn deucht ende sijn leuen Wilt hem Christus minnelijck gheuen. Het vriesen, het sneeuwen is nv ghedaen Den winter mach ons niet dwinghen De oude we is al vergaen Die liefde moet l volbrenghen Die vast aen Christus liefde cleeft Ende lief sijnen broeder heeft Als hem seluen, na Paulus leeren Die volbringt die Wet des Heeren. Die voghelkens singhen int groene wout So vrolijck ombedwonghen Dan sijn die Enghelkens menichfout Ende alle gheloouighe tonghen Dese singhen glorie fijn Moet Christus inden Hemel sijn Pays Mannen ende Vrouwen Die op sijn woort betrouwen. Dese meyboom Christus so jeuchdelijck bloeyt Met deuchden menigherhande, Hy heeft ons metten dauwe bespoeyt Sijn bloet tot eenen pande, Compt alle die belast sijt ende slaeft Tot my seyt hy, ghy wort ghelaeft Ick sal v ontladen van sonden Mijn jock is licht beuonden Sijn Godlijck woort is een ghebloeyt rijs Daer wy op moeten heeten dWelck is gheseghelt na Gods aduijs Met Christus bloedich sweeten Hy heeft den helschen vyandt groot Die sonde ende eewighe doot Verwonnen ten eewighen daghen Ende allen onsen last ghedraghen. Compt ter Fonteynen die ouervloedich staet Wilt van het water drincken Dwelck tot in dat eewich leuen gaet Christus wilt ons minlijck schincken Want daer vloet wt Christus buyck Leuende water tot onsen ghebruyck Den heylighen Gheest eersaeme Schenckt hy ons seer bequame Ghelooft sy den eyboom victorieus Die ons Godt schanc wt minnen Wt den gheslachte Iuda coragieus Een leeu niet om verwinnen Christus den eewich groeyende mey Die maeckt alle herten bly Met sijnen gheeste ieuchdich Die hem versoecken vreuchdich. O prince Iesu meyboom ghebenedijt Die daer staet seer soet van roken Ontfanget ons in v armen wijt Aent cruyce voor ons ontploken Alleenlijck by uwer deucht Door uwen geest ons herten verheucht Soo worden wy deelachtich In ws vaders rijck warachtich. 