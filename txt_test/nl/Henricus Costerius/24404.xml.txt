 Compt al van Zuyden ende Oosten Die met sonden sijt beladen Ick sal v selfs vertrooste Met mijn vleesch sal ick v versaden Ick ben die fonteyne verheuen Die dorst heeft die come naer Die daer wt drinckt sal eewich leuen Spreeckt Christus int openbaer. Ick en ben hier niet ghecommen O menschen sijt des vroet Dat ick v soude verdommen Maer verlossen met mijn bloet Ick begheer in v herte te weunen Ende ter salicheyt brengen in Soo moet ghy op my steunen Oft ghy en compt niet daer ick ben. Ick ben den wijnstock gheschoten Spreeckt Christus verstaet mij woort Blijft vast in my ghesloten Ghy sult brenghen goede vruchten voort Maer laet ghy v verleyden mede Dat ghy des werelts trooste aensiet Soo wordy vanden wijnstock ghesneden En al u vruchten en dooghen niet. Hebt lief ende wtuercoren Die v ter werelt doen quaet Die v boosheyt leggen te voren. Bidt daer voor tis Christus raet Want Godt heeft selue gesproken Aent Cruyce met stemme verheuen Och vader laetet ongewroken Ick bidt v willet hun vergheuen Wilt niet vreesen altesamen Mijn woorden de werelt belijt Oft ick sal my uwer schamen Voor mijnen Vader ghebenedijt Aldus en wilt niet vreesen Maer strijdt met herten vro Laet den knecht ghelijck den meester wesen Het belieft den Sone alsoo Ick ben een goet herder wter maten Ick gae mijn schapen voor Ick begheer mijn leuen daer voor te laten Ick ben die rechte door En laet v niet verleyden Die buyten der deuren passeert Het zijn dieuen en moordenaers beyde Spreeckt Christus soo hy ons leert. Niemant en compt tot den vader Dan voor den soon Godts verheuen Hy bidt voor ons alle gader Om ons te bringhen int eewich leuen Wilt dan op hem betrouwen Hy is den verworpen steen Doet ghijt niet het sal v berouwen Als ghy van hier sult scheen. Prince Godt siet ons allenden Hier in dat aertsche dal Wilt uwen gheest neder senden Die ons vertroosten sal Dat wy eere moghen bewijsen Godt ende onse medebroeder, Soo moghen wy mede verrijsen Met Godt ende sijn lieue meder. 