 Waeckt ende bidt, broeders alle ghemeyn Rust wten slaep der sonden groot en cleyn Den dach des Heeren naeckt Laet varen de boose sonden onreyn, Eer v de doot gheraeckt. Wilt v bereyden, tis meer dan tijdt, De Sone des menschen sal comen seer subijt Als een dief inder nacht, Dan werdter (eylacen) gheen respijt Dus zijt nv wel bedacht. Bereydt uwe Lampen met olye saen Om Christus v Bruygom te ghemoet te gaen. Als reyne Maechden vroet, Hy sal uwe wonden met synen bloede dwaen Want hy is alsoo goet, Wy en weten noch vre noch termijn Wanneer die toecoemst der menschen Soon sal zijn Hierom bidt ende waeckt, Hy sal v ontfanghen met blijden aenschijn, Want hy in liefden blaeckt. Wel salich is hy die waeckt ende bidt En t’oordeel des Heeren nemmermeer en verghit, Daer wy af moeten staen, Och lacen hoe weynich ouerpeynstmen dit, Om loon naer werck te ontfaen. Ter middernacht wordt eenen roep ghehoort Compt doode en lenende ten oordeel oort, Een vreesselijck Trompet. O Menschen die in sonden versmoort, Ghy weynich hier op let. Den Sone des Menschen dan comen sal En eerlijck voorschijnen al op dat Aertsche dal, Om te loonen goet en quaet, Dan sullen de boose hebben haren val, Alle leetschap werdt te laet. Yeghelijck neme des Heeren gheboden waer Op dat hy ten ioncxsten daghe sonder vaer Als een vrome Campioen Mach blijuen staen, voor d’aenschijn claer, Laet ons dit wel bevroen Daerom laet ons Christus louen al Om een te wesen van sijn liefste ghetal, Ons roepen aenhoort, Ende bewaert ons voor dat Helsche gheschal, Met v edel woort. Want s enschen leuen is wacker dan een riet En sonder v (Heere) en moghen wy niet, Wy sijn teer ende broos, De Vyandt soeckt ons te brenghen int verdriet Met sijnen valschen vonden loos. Laet ons dan wesen wijsselijck bedacht En nemen in tijts op s’Heeren woorden acht, En en sondighen niet meer, Och Heere, plant in ons v cracht, Dat bid ick v mijn Godt mijn Heer. Neemt in dancke mijn cleyn vermaen, d’Welck ick wt liefden hebbe ghedaen: Treckt aen het Bruylofts cleydt, Oft anders het sal v grootelijck schaen Aen uwer salicheyt. 