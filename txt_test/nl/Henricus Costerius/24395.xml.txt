 Aldaer Heer Iesus quam ghegaen En daer vant hy een vrouken staen Ionckvrouken wildy met my gangen Ghy hebt mijn herteken alleen gheuaen O troost naer v staet alle / verlanghen. O Heere beyt eenen corten tijt. Die werelt biedt my groot iolijt Laet my haer weelde noch wat ghebruycken Ick bid v om een cleyn respijt Dan sal ick v mijn herteken ontpluycken Ioncfrou ten mach v niet gheschien Wilt die valsche werelt vlien Wilt v natuerken leeren steruen. Wilt v voor svyants laghen versien Oft ghy sult mijnder minnen moeten deruen. Moet ick den swaren wech ingaen Ick en hebben mijn daghe noyt bestaen Hy is my al te hert om treden Siet doch mijn teer natuerken aen O Heer ick bid v laet my doch met vreden. Met vreden en moochdy blijuen niet Die werelts loon is swer verdriet Ick duchte sy soude v herteken verleyden Sy is min dan een ijdel riet Ick bid v wilt v vander werelt scheyden. Die reden sou geerne ghehoorsaem sijn Natuerken die doet my soo groote pijn Sy wilter alte qualijck aene Och Heere wilt mijnder ghenadich sijn Den wech verdriet my alte seer te gaene. Wilt v oochskens eens op my slaen Dinckt hoe ick v ben voor ghegaen Hoe veel dat ick hier heb gheleden Ghy hebt my ghecost soo menighen traen Al totter doot heb ick om v ghestreden. Den wech wil ick vromelijck bestaen O Heere met dy wil ickt nu aengaen Dat is lief en leedt met v te draghen Dat heeft v hooghe minne al ghedaen Hoe soude ick derren creunen oft clagen. Hy nam die Maghet byder hant Al ouer berch en ouerlant Hy en woude niet langer met haer beyden Tot dat hy daer een cloosterken vant Daer hy zijn lieue bruyt ghinc leyden Hier binnen sloot hy dat duyfken soet Hy gaf haer alsoo grooten moet Der minnen const ghinc hy haer leeren Hy hilpse in spoet in weder spoet Dies dancten sy den grooten Heere der Heeren Maer die dit liedeken ierstwerd sanck Die is nv in Heer Iesus bedwanck Sy is soo wel met hem te vreden Al comender vlaghen in cort int lanck Sy wert certeyn dat hier moet zijn gheleden. 