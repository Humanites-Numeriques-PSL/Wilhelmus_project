 Hoort toe ghy sondaers alle ghemeyn Wilt niet mistroostich wesen Gaet al tot Christum dat edel greyn Die mach onsen druck ghenesen So ons die schriftuere wt leyt Godt die is altijt bereyt Te vergheuen onse misdaden Christus spreeckt, compt alle die zijt beladen. God heeft ons so lief dat hy ons bemindt Esaias doet ons dat weten Al waert dat een Moeder haer eyghen kindt Soude moghen vergheten Hy en vergheet ons nemmermeer, Christus die almoghende Heer Want wy ijn alle sijn graden Christus spreeckt compt alle die zijt beladen Magdalena die men die sondersse heet Daer mochtmen wel aenschouwen Ende van Zacheus niet en vergeet, Daer hy maeltijt ginck houwen Noyt sondaer en quam daer so groot Die hy sijn jonste niet en boot, Hy en thoonde hem sijn ghenaden Christus spreeckt, compt alle die zijt beladen. Hy is den wech als daer staet gheschreuen Een Heer bouen alle Heeren Die waerheyt is hy, ende oock dat leuen Waer wilt ghy anders keeren Hy is die dore die open staet Daermen totten Vader gaet Niemandt wil hy versmaden Christus spreeckt, compt alle die zijt beladen. Dus wilt betrouwen in God des vreden Wilt sijn gheboden houwen En wilt den buyten wech niet treden So sult ghy zijn Rijck aenschouwen Ende houdt altijt accoort Ende sijn Goddelijck woort Wilt treden na sijn paden Christu spreeckt, compt alle die sijt beladen. Godt worde voor ons aent Cruyce ghereckt Met sijn ghebenedijde leden Die Ioden hebben hem so zeer begeckt Den Moordenaer heeft hem ghebeden Met woorden seer soetelijck Beloofde hy hem sijn eewich Rijck Noch en quam hy niet te spade Christus spreeckt, comt alle die sijt beladen. O Princelijcke God inder eewicheyt Roept, Heere compt ons te baten Sijn armen heeft hy wijt wt ghespreyt Hy en wil ons niet verlaten Hy is eewich ghebenedijt Peyst dit altijt wie dat ghy sijt Ende wilt v wijsselijck beraden Christus spreeckt, compt alle die sijt beladen. 