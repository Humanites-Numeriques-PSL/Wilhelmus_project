 Nv laet ons alle segghen danck Ons Heer, ons Godt, ons Vader Die ons van bier, van wijn, van dranck Versaeyt heeft alle gader Van vlees en ander goede spijs Ghecockt bereyt seer menich wijs Wilt hem v hert aencleuen Hy en sal v niet begheuen. Die sone Gods ghebenedijt Die willen wy mede louen Die ons van sonden heeft beurijdt Wanneer wy waren verschouen Die ons so minnelijck heeft ontfaen Ende inder noot niet af en wilt gaen Bemindt hem in dit leuen Hy en sal v niet begheuen. Wy dancken oock Godt den heylighen Gheest Van sijnder visitatie En hadden hy by ons niet gheweest Ons vreucht waer tribulatie Hy is een trooster int verdriet Want sonder hem en sijn wy niet Wilt hem v herte bereyden Hy en sal van v niet scheyden. Wy willen die weert oock dancken seer Diet al heeft laten coken Hy heeft so wel bewaert sijn eer Want ons en heeft niet ghebroken Wy dancken oock dit gheselschap goet En sijt vrolijck met herten soet Dat ghylien sijt ghecomen Wort danckbaerlijck ghenomen. Wy en willen oock vergeten niet Die van hier sijn ghescheyden Op datse den Heer wt allen verdriet Al in sijn rijck wilt leyden Want so wy doen, sal ons gheschien Wanneer wy dit leuen vlien Also so wilt voor desen Eenen pater noster lesen. Wy willen ons wat verblijden nou Tis nv een dach van vreuchden Van swaricheyt ons maken schou So moghen wy wat verieuchden Den bogh mach altijdt niet gespannen staen Hierom altijt laet droefheyt gaen Tis nv gheenen tijt van schreyen Wy willen ons wat vermeyen. 