 Waer is die dochter van Syon Ic soudese blijde maken Ic soude haer eene bootschap doen Van alsoo grooten saken. Doen men al die werelt beschreef Doen ginck die maghet sware Te Bethleem daer sy doen bleef Ende ontfinck haer kint aldare Een ghelas al schijnter door Ten breckt niet vander sonnen Dus heeft die maghet nae en voor Ioncfrou een kint ghewonnen. Een duysternis is ons verclaert Een licht is ons verresen Een maghet heeft een kint ghebaert Dat dunct my wonder wesen. Nv is hy teeder ende cranck Een maghet sal hem voeden Wy moghen hem wel weten danck Van sijn groote aermoeden. Hy thoont zijn goedertierenheyt Wijlen was hy verbolghen Hy drijft soo groote ootmoedicheyt Wy connen hem niet gheuolghen. Maria nam hem op haren schoot Sy custen hem aen den monde Die minne die hadde sy soo groot Tot hem in allen stonden. Lof Heere moet v altoos zijn Wilt ons altijt gheleyden Met die waerde moeder dijn Als wy alle van hier scheyden. 