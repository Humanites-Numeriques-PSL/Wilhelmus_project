 Hoort toe altesamen bidt ende waeckt Want wy naer Gods beelde sijn gemaect Ende wilt opheffen v ooghen Want nv v den dach des Heeren naeckt Dien druck moet elck gedoogen. Het volck sal teghen malcander opstaen Die Vader sal kint afgaen Ende tkint den Vader versteken Ghelijck voor die diluuie elck was belaen Vol boosheyt ende vol ghebreken. Als dan die boosheyt menichfout Seyt Christus sal heben in ionck ende oudt Die ouerhandt ghenomen Die liefde sal worden in veel herten cout Merckt of dit niet en is volcomen. Wat doen wy al om daertsche goet Dat in die werelt verrotten moet Oft die motten sullen eten Dat ons een dief steelt metter spoet Daer wy Godt mede vergheten. Christus ginck voor ons inde doot Waer helpen wy malcanderen wter noot Al hooren wy Christus leden karmen Daer en is compassie in cleyn noch groot Elck sluyt sijn borse voor den armen. Noch siet ghy vande hoochste snel Tot die neerste toe ist al rebel Om deucht doen en wil niemandt pooghen Ia Godt seyt, daer en doet niet een wel, Sy worden al van my ghebooghen. Wat dobbelen, tuysschen, wat ouerdaet Wat hoouerdije is nv in elcken staet In spijse in dranck in cleeren Soo wtwendich dat het volck nv gaet Men kent gheen schamel voor Heeren Hoe moghen wy sijn dus seer verblent Dat wy Gods liefde soo excellent Om daertsche saken laten varen Die ons niet en gheuen dan torment En met die eewighe doot beswaren. Wat mach den mensche baten, dat Hy crijcht (seyt Christus) al tswerelts schat Als hy sijn siele laet bederuen? Al waert dat ghy duysent werelden hadt Ten helpt al niet als ghy moet steruen. Waer is Antiochus, waer mach hy sijn? Holofernes ende Alexander fijn? Die eens die werelt al verwonnen Wat hebben sy daer aff op dit termijn Vercreghen dan een hant vol sonnen? Dus die werelt soo sint Ian v raet Ende alle wereltlijcke saken gaet Daer en leet niet in dan hoouerdije Haet ende nijt, en ghiericheyt versmaet E alle oncuyssche boeuerije. Dus wilt v neerstelijck spoyen Die leden Christi bystant te doen Wt liefden die hant wtsteken Van spijse van dranck, van cleeder, en schoen Oft wat hun mach ghebreken. 