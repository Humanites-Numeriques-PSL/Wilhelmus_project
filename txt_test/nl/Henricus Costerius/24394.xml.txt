 Hoe luyde riep die sieltot God van binnen Och Heer almachtich Vader goet Wat sal ick gaen beginnen Dat lichaem beswaert dat herte mijn Och Heere wilt mijns ghenadich sijn Dat vleesch wilt my verwinnen. Als d’lichaem die siel dus hoorde claghen So sprack ô edel siele mijn Waerom wilt ghy v versaghen Schouwet des boosen vyandts raet Ende laet die valsche werelt quaet Ghy sult Gode wel behaghen. Die siele sprack, ick sout so gheerne volbrengen Maer ghy o valsche lichaem mijn En willes niet ghehinghen Natuere ende ghy doet my pijn Nochtans so moet ghestreden sijn Ick en can v niet bedwinghen. O siele die Heer der Heeren Heeft v ghegheuen sin ende list Om dat ghy my sout leeren Godt heeft v ghegheuen reden ende sin Om my die tot sonden gheneghen bin Dat ghy my sout regeeren. Mocht my dat ghebeuren Dat ick mocht steruen ghelijck als ghy Soo leefden ick sonder trueren Maer als ick voor doordeel gods sal staen En daer na wercken loon ontfaen Soo moet ick al besueren. Als ghy dit weet te voren Soo wie hem seluen alwillens wont Oft tredet in die doren Wie sal hem beclaghen, dat vraghe ick dy Ghy moet oock mede sorghen voor my Oft wy blijuen beyde verloren. Lichaem ghy moet wel sorghen Want als sal comen die bitter doot Wie sal ons dan verborghen Dus moet ghy gaen sorghen, het is noot Dat ghy niet en verliest die blijschap groot Ghy en hebt doch gheenen morghen. Moet ick dan steruen leeren Ende ick en weet doch gheenen tijt Waer toe sal ick my keeren Die werelt toocht my vrolijcheyt Natuere die is daer toe bereyt Hoe sal icxse moghen verheeren. O lichaem snoo van weerden Waer op doch soo verlaet ghy v Wal wildy hier aenueerden Hoe dorstdy bedrijuen eenich solaes Arm stinckende vleesch der wormen aes Ghy moet doch inder eerden. Moet ick inder aerden tijden Och Heere Godt van hemelrijck Hoe mach ick my verblijden My rout soo seer mijn leuen quaet O edel siel nv gheeft my raet Ick wil nv leeren lijden. Wildy v tot deuchden gheuen Soo sullen wy comen ick ende ghy Al in dat eewighe leuen Daer blijschap sal zijn immermeer Ende sijn verlost vant eewighe seer Daermen eewelijck sal leuen. Ontfermt Godt onser beyden My ende die edel siele mijn Ende wilt ons doch gheleyden Wilt doch bewaren die siele mijn Maeckt dat ons leuen v behaechelijc sijn Wanneer wy moeten scheyden. 