 Maria Moeder dinckt op my Want ick ben hier geuanghen Mijn vrienden mijn magen die laten my En yeghelijck gaet sijn ganghen Dat ick dus moet verscheyden sijn Dat en rout my niet so seere Als dat haer die edel ziele mijn Ghekeert heeft van onsen Heere. Och edel ziele bedinckt v wel En volcht den Gheest van binnen Blijft Godt ghetrou, al ist vleesch rebel Hy salt v helpen verwinnen. Die werelt, die duyuel, en dat vleesch En allen mijns herten thoren Heeft die natuere al haren eesch So blijft die siele verloren. Die God so vriendelijck heeft verlost Gheroepen wten sonden Keert v tot Godt, wat dat v cost Hy sal v openen sijn wonden. Daer ghy in moghet worden ghesont En rusten in grooter vreden O edel ziel tot alder stont Soeckt hier v salicheden. Hy en sal v niet begheuen Nv noch tot gheender stonden Nv troost v in Iesus minnelijck leuen En in sijn diepe wonden. 