 Siet hoe sy de Herde roeren, Ende quellen door den Ploegh, Waer door sy van d’aerden voeren, Graen seer goet, veel, en ghenoegh, Maer als d’aerd blijft ongequosten, Niet gheploeght, en niet ghewiet, Sal het onkruyt alles vollen, Men dan niet als onkruyt siet, Het Ploegh-ijser sietmen blincken, Als het wel ghebesight is Anders sal de roest hem krincken, ’t Wercken ’s ijsers luyster is, Siet de Vleghen staen de Graenen, Door het staen de Graenen sijn, Siet de pers de druyven praemen, Door het perssen komt den Wijn Door het stampen Speceryen, En de Peper krijghen kraght, Siet de Cruysen, en de Slaeghen, Als de Ziel die niet veracht, En verduldigh wilt verdraghen, Sal de Ziele gheven kracht, Door de perssen, ende slaghen, ’s Hemels wijn, en graen betracht. Soeten troost, wijn, ende graenen; Glorij, luyster, kracht, en deught, Baert het Cruys, en droeve traenen, Droefheydt bringht voore waere vreught, Als het Cruys de Ziel komt ploeghen, Sy des Hemels vruchten draeght, Die hem tot het Cruys wilt voeghen, Diën aen Gode meest behaeght. Niemant is hier vry van lijden, Noch den Koninck, noch den Paus, Alleen die saligh verblijden, Die patiencij heeft voor saus Patiencij saus, is seer krachtigh, Patiencij cruys is seer goet, Dit is seker en waerachtigh, Dat sy aenbrenght ’t meeste goet. 