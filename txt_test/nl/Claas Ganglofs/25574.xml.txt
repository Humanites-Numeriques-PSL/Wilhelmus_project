 Een Liedt moet ick opheuen Tot een vermaen, hoort mijn ghewach, Aen v mijn lieue Kinderen geschreuen Of het die Heer also versach, Dat hy my haest ontladen En verlosten my wt het verdriet, Dus soud ick v gaern raden Of die Heer door sijn genaden, V totten verstande coemen liet. Ten eersten wilt hier op achten, Dat ghy trou van handen syt V oock voor achterclap wilt wachten, Van dat daer ten huyse geschiet Wiens Broot dat gy moecht eeten, V als eerbaer Dochters bewijst, Op dat se van v niet en reden Dan van alle goede seden Want een goet Gheruchte Salomon seer prijst. Ten tweden wil ick v gaen beden Wt liefden die niet en versmaet Dat gy wandelen met cuischen seden, Waer dat gy coemt daer gaet of staet Dat ghy v wilt ontrecken, Al van des Werelts gespel, Al souden sy v begecken, Wilt v met haer niet beulecken Haet het all ende versmaet haer deel. Ten Derden hout in gedachten, Wat Syrach sijn Kint noch leert, Wilt v seluen niet hooch achten, Maer altijt v daer verneert, Laet die hoechmoet nz heerschappien, In woorden of wercken al, Maer v vernedert na schrift belijen, So sult ghy v hier na verblijen, Want hoechmoet die gaet voor den val. Na het Woort Tobias wilt pogen, Dat hy sijn Kint daer leert, Hout Godt altijt voor oogen, In geen Sonden en concenteert, Weert v voeten haren paeden, Siet dat gy v Siel beurijt, Want wee die Gods woort versmaeden Haer met sonden gaen belaeden, Haer eynde sal syn een bedroefde tijt. Gaet altijt by den Vromen, En vraecht altijt den wijsen om raedt Waertoe dat ghy moecht comen, Betrout op Godt die niet en verlaet, Wilt v in sijn woort v’seeren, En oeffent u daerin, Claecht en bidt met woort des Heren, Soeckt hem al int verneeren, Clopt aen hy sal v laten in. Syrach leyt zijn Kint voor oogen, Die selfde oock niet en versmaet, Wat v ouer coemt wilt gedogen, En wanckelt niet, hoe dat v gaet, Denct altijt op den vromen, Die voor v hebben gheweest, Waer toe Iob is gecoemen, Godt heeft hem al benoemen, Daer bouen begeckt alsomen leest, En diergelijcken meede, Alsmen noch van Tobias leest, Dien den Dooden daer wech deden, Met Broot der droefheyt hielt hy zijnen Feest, Noch ginck hem Godt proberen, Met blintheyt is hy besocht, Hy prees den Naem des Heeren, Het staet al tot onser leere, Noch hoe Iopseph is is in Egypten vercocht. Van dat hem Godt openbaerden Zijn Broeders dien hijt te kennen geft, Den droom dien hy haer verclaerden, Hierom benijden sy hem meest, En spraecken als het is gebleken, Daer coemt den Droomer gaen, Inden put gingen sy hem steecken, Die Heer dit al sal wreken, Die Figuer mach wel op Christo bestaen Wie niet met Christo na Ioseph gelijck, Inden put figuerlijck gesmeten is, Die en coemt niet tot sijnen Rijcke, Daer hy een Heer ouer is, Ouer geheel Egypten Lande, Daer hem de Coninck heeft ouer gestelt, Kinderen vaet dit vrestant, Den dierte coemt voor hande, Loopt tot hem coopt sonder gelt. Den voorsichtigen Ioseph mede, Het was van Godt alsoo voorsien Dat hy Spyse voor zijn Broeders op deden, Godt wist wel wz daer souden geschien, Also heeft Christus beneuen, Daer Spijse genoech bereyt, Om syn Broeders daer te geuen, Waer door dat sy moegen leeuen, Het is van synen Doot geseyt. Want syn Steruen is onse Leuen, Wilt ghy zijn Doot deelachtich sijn Soo moet gy v ouergeuen, Het Vleys te cruyssen al ist v pijn, Want die Christo toebehooren, Die hebben haer leuen versaeckt, Niet meer te wandelen als te vooren, Mer na den Geest van nieus herbooren, Als Christus ghesint, daer Hemels smaeckt. Als Christus hem liet hooren, Tot Nicodemo9 na Schrift bedyen, Ten dat ghy weet van nieus ghebooren, Of ghy en moecht Godts Rijck niet sien, Wt den Water en Geest beneuen, Als is gepropheteert, Ioel die heeft het beschreuen, Die beloften wort nu gegeuen, Indien voldaen, wie hem bekeert. Romeynen int vijften wilt door kijiken, Int sesten oock wel doorsiet, Int achten des gelijcken, Wat hy noch int twaelften gebiet, Collostency inden drieden, Epheseren int vierden, verstaet, Wat noch Petrus gaet bedieden, In zijn eersten Brief int tweeden, Ondersoeckt die Schrift nae Christi raet. Wilt die Schriftuer doorgronden Met aendacht die wel doorsiet, Want den schade wort niet geuonden, Lichtuaerdicch so Christus bediet, Sy leyt inden Acker verholen, Daer moet om gearbeit zijn, Met vlijt of hy sal dolen, Dringt door die Poort, wort hem beuolen, Die daer vraechden, of daer wel veel salich sout syn. Ick bid v mijn lieue Kinder in desen, Ws Vaders gebeden verhoort, Oeffent v in Godts woort te leesen, Tot dat gy verstaet den nieu eerboort Want sulcx moet geschieden, Die Godt behaegen sal, Het inhout na Schrift bedieden, Zijn wellusten moet men vlieden, En wandelen den wech seer smael. Desen wech is smael om te treden Die daer tot den leeuen leyt, En weinich vintmen daer meede, Als Christus heeft geseyt, Zijn woorden en sijn geen droomen, Och Kinderen hier wel op siet, Al ist dat haer veel beroemen, Daer sullen der weinich binnen comen, Wie nz van herten tot God en vliet. Als ghy coemt tot dese daegen, Als bouen het Liedt vermelt, Soect nz om den Menschen te behaegen Het wtwendich weesen niet en gelt, Maer alleen om Godt te dienen, Want hy sal de Betaelder syn, Dus wilt v altijt vercleynen, Om Godts Rijck also ick meine, Neemt op het Cruys al ist v pijn. Tot een besluyt is mijnen beeden Laet het v toch ter baeten gaen, En acht niet cleyn dit weynich van reeden, Ick meen hiermede uwes Vaders vermaen, Wilt het bouen v bruydtschat beminnen, Het sal beter vercieren dan Gout, Want geen heerlicker Cleet en weet ick te vinnen, Dan die Christus aen heeft inwe’dich van binnen, Maer dit moet nae den Geest zijn aanschout. 