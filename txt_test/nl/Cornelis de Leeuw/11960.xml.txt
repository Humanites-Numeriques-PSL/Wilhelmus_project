 BY een recht ned'righ hert Gheen hoogheyt wert ghevonden Van hem gevloden wert Die schadelijcke sonden. Hy buygt sig onder God Sijn opperhooffdig Heere En volghens sijn ghebod Gheeft hy sijn naesten eere, sijn eere sijn eere, sijn ee- re. Schoon hy in hooghen staet Is boven veel verheven Daerom hy niet en laet Ootmoedighlijck te leven. Sijn groote heerschappy Hem selven niet doet achten Meer dan hy waerdigh zy. Sijn ampt sal hy betrachten, Betrachten, betrachten, betrachten. En of hy gaven heeft Die waerdigh sijn om prijsen, Dat hem gheen steunsel gheeft Om selfs die aen te wijsen; Hy swijght, op dat hy niet Door eyghen loff te smaden En schijne, die gheniet Van Gode min ghenaden, ghenaden ghenaden, ghenaden. Hy doet sijn wercken niet Om menschelijcke eere; Maer om dat sulcx ghebiet Sijn eenigh Godt en Heere. Al wert hy niet ghegroet Mijn Heer, in Huys en weghen Hem dat gheen hertseer doet Als weynigh aen gheleghen, gheleghen, ghelegen, gheleghen. Hy door ootmoedigheyt Sich minder acht dan and'ren, Schoon sy in slechtigheyt En armelijck hier wand'ren. Hy eert niet die alleen Die boven hem uyt muyten In staet; maer oock die gheen Die wy van eer, uytsluyten, uytsluyten, uytsluyten, uytsluyten. Hy yder mensch bemint En lieft, hoe wel verschooven, Hy heeftse wel ghesint, En meer, soo sy Godt loven: Dewijl hy weet, dat sy Gods schepsels en sijn kind'ren Sijn, alsoo wel als hy. Gheen armoe kan dat hind'ren, dat hind'ren, dat hind'ren, dat hind'ren. Met lijdtsaemheyt hy draecht Dat menschen hem versmaden; Als hy sijn Godt behaeght, 't Kan hem aent 't heyl niet schaden. Voor 's Heeren oogh hy leeft, Die alle, die hem vreesen De kroon des levens gheeft, En haer in vreucht laet wesen, laet wesen, laet wesen, laet wesen. Nae hoogheydt hy niet tracht, Hoe seer ghesocht op Aerden. Wert hem die t'huys ghebracht, Hy macht en sal 't aenvaerden, Als van Godt inghestelt En Christi Wet niet teghen; Doch om sijn Aertsch ghewelt Sal hy gheen hooghmoet pleghen, moet pleghen, moet pleghen, moet pleghen. Nochtans hy niet versmaet Den Gheest van Godt verkreghen; Die waerdigh by hem staet: Hy spreeckte nimmer teghen. Hy salse wenden aen Tot meerderingh van deughden, Op dat hy naemaels gaen Mach seecker in Gods vreuchden, Gods vreuchden, Gods vreuchden, Gods vreuchden. 