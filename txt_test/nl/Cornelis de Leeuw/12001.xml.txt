 GHy zijdt niet verbonden, Altijt nae te comen, 't Gheen ghy hebt met eede toe-gheseyt: Ghy meucht sonder sonden (Als de'en veele vroomen) Breecken d'eeden by gelegentheyt. Ick leer in 't kort, hoe dit gheschiet, wanneer, En wanneer niet, waer in, met de Goddelijcke leer. Hebt ghy yet ghesproocken En versterckt met eeden, 't Maeckt u vast te komen tot de daet, Als daer door, ghebroocken Niet wert, of vertreden Godes recht, en Goddelijcke staet. Volbrenght u woort, al sou het schaen u goet. Een yder het hou Gods eer voor hooghst in sijn gemoet. Wilt by Godt niet sweeren, Om soo yet te pleghen, Dat Godt haet, u naesten soude schaen. Ist gheschiet? Wilt keeren Van u quade weghen, Sy doen wel, die 't doolpat niet uytgaen. Al hadt ghy duysentmael een quaet opset; 't Dient echter niet ghedaen, so 't verbied des Heeren Wet. Wilt gheen eeden houwen, Welckers doen sou strecken Tot naedeel van deucht, en 't Vaderlant. 't Doen dat soud' u rouwen, En u schand verwecken. Soo te doen de vreucht uyt 't hert verbant. 't Ghemeene best gae boven u profijt. Hy lijdt by Godt gheen schae, die om deucht hier schade lijt. Indien een van beyden d' Eed komt te verbreecken, Waer door onderlingh yet was belooft: Machmen oock uytscheyden, Sonder teghenspreecken, Want Gods eer wert daerme'e niet verdooft. Dewijl ghy verder niet gheswooren hadt, Dan dat u mede - maet soude wand'len 't eyghen padt. 