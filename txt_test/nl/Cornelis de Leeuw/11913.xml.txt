 HEt oordeel uws ghewis Veel meer te achten is Dan aller menschen smeecken, Die, of uyt gierigheyt, Of uyt staet suchtigheyt, Soo als u lief is, spreecken. Een Goddelijcke saeck Ist stomme herten-spraeck, Sijdt ghy vervult van deughden. Een Paradijs sy is Waer inmen vint ghewis De volheyt aller vreughden. By haer en is geen schadt Geen Conincklijcke stadt, In 't minste te waerdeeren. Sy gheeft welspreeckentheyt: Sy gheeft vrymoedigheyt Voor Rechters en voor Heeren. Sy is een troost in kruys: Een Godt in s'herten-huys. Sy vreest gheen bitter sterven. Ootmoet haer bitterheyt Haer moet niet nederleydt Gheen troost laet Godt haer derven Is u gheweten goet Gheen klap u hinder doet By Godt en alle vroomen. Of wert ghy buyten schult Ghelastert, neemt gedult: Godt laet u eer toe komen. Schoon dat ghy wert gheschent; Godt en u hert u kent. De vroomen smaet verachten, Dewijl sy vanden Heer Voor smaetheyt en on-eer, Des levens kroon verwachten. Volght op u deughden smaet, V dat niet smerten laet: 't Zy u ghenoegh u Heere Godts allerlief'sten zoon Ghelijck te sijn in hoon. Hy u daer voor gheeft eere. Ghy weet dat hy versmaet Gheweest is, en ghehaet Schoon dat hy niet en dede Dan ware heyligheyt En gheen gheneghentheydt Hadt tot onheyligheden. Die kennis in't ghemoet Der vroomen vreughde voet, Schoon boosen haer onteeren: Dewijl sy weten, dat Sy in des Heeren staet In Hooghe eer verkeeren. Doch evenwel die wet Zy by u vast ghesedt, Een goet gherucht in waerden Hout staegh, vermijdt het quaet; Op datmen u gheen smaet Met recht doe op der aerden. Die gantsch geen werck en maeckt, Of schand', of lof hem naeckt Sal licht tot quaet vervallen. Die acht sijn goeden naem, Hout sich tot deught bequaem: En draeght sich wel by allen. Doch met dat ooghmerck niet Dat hy alsdan gheniet Van menschen eer: ghepresen Soeckt hy te zijn by Godt: Dies doet hy Godts ghebodt Oock in niemants bywesen. Hy weet dat dit niet kan Ghebeuren; ten zy dan Hy sorgh draegh om bewaren Een goeden naem, en vry Van alle sonden zy Die zijn ghewis beswaren. Ghelijck de schaduw 't lijf Of langhsaem volght of stijf Na dat de voeten treden Alsoo oock noyt verlaet Hem d'eer, die Godt nagaet In ware heyligheden. 