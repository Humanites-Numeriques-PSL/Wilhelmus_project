 VOnnist niet nae 't gheenmen dee Onbedocht in voor'ghe tijden. Hadt het quaet doe in ons ste'e; Men kan het nu teghenstrijden, En met al- le kracht vermij- den. Dat ick was, ben ick nu niet. Wilt bedencken u gebreecken. Gy sult licht quaet vonnis spreecken, Spreeckt gy verder dan gy siet. Wijst gheen oordeel nae de pijn Die den mensch kan overkomen: Want voorwaer het kan wel zijn, Dat sy sijn van 't tal der vroomen, Die de sonden meest intoomen. Het en gaet niet altijt wis, Dat de sondaers souden wesen, Of min dan die d'Heere vreesen, Welcken treft gheen droeffenis. Heeftmen eenigh quaet ghedaen, Acht ons niet Gods gunst onwaerdigh. Kond ghy oock gheen feyl begaen? Onsen Godt is gantsch goetaerdigh, Voor de menschen recht boetvaerdigh. Vonnist niet eens anders knecht, 't Sy hy staen mocht off oock vallen: Godt, den rechter van ons allen, Spreecken sal het oordeel recht. Nimmer noemt het goeden quaet; 't Wijffelachtigh recht wilt duyden. Meet gheen kleyn met groote maet, Dit en past gheen Christen luyden, Die niet volghen sinne-buyden; Maer haer Heylants wijsen raet. Hebt ghy erghens in mishaghen, Wilt het over straet niet draghen: Seght den doender, dat hy 't laet. Even soo ghy andr' in-meet, Wert u weder in-ghemeten. Openbaert ghy 's naestens leet? 't Uwe wert oock niet vergheten. Smijt ghy? ghy wert weer ghesmeten: Ist niet hier, het is hier nae. Prijst ghy? men sal u groot maecken. Laeckt ghy? men sal u oock laecken. Die wel doet, volght Godts ghenae. 