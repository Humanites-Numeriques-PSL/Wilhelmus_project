 O Godt, die al wat leven heeft Geschapen hebt en spijse geeft, En sonder wien tot voetsel strecken Gheen spijse kan, ick bidde dy Ghenadigh wilt doch over my En dese spijs u heyl verwecken. Gheeft Godt, dat wy met danckbaerheyt Die eten, en met matigheydt; En u o ! goede Vader vreesen. Ons altijt die ghenade doet, Dat wy in 't hert door d' overvloet Van spijs beswaert noyt moghen wesen. 't Ghebruyck van alle spijs en dranck Ons dien' om uwen loff en danck Die 't alles gheeft, daer voor te gheven. En om die nieuw ververschte le'en Tot uwen Godsdienst te beste'en Soo langh als ghy ons hout in 't leven. Gun, dat de spijs, die ghy ons schenckt, Maeckt, dat ons ziel en hert ghedenckt Aen spijse die noyt kan verderven, U heyligh woort; dat noyt vergaet, 't Welck, die het doet met hert en daet Hout vry door gunst van 't eeuwigh sterven. Der Heyd'nen sorgh drijff van ons vert. Verleen ons een ghenoeghsaem hert. Laet ons gheen honghersnoot bestrijden. Versorght ons als een Vader goet. Gheeff oorsaeck dat een yder moet U goetheyt prijsen t'allen tijden. 