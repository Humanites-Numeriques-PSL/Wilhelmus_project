 WIlt ghy o ! Christen-mensch ghewis Zijn, of u deught recht deughdigh is, Gheduerigh let, of ghy in't goet Hout dese recht en wijse voet. Al wie de Heyligheyt recht meent, Diens hert noch droevigh is, noch steent Wanneer de goe gheleghentheyt Hem oorsaeck gheeft tot heyligheyt. In teghen-deel sijn hert verheught Wanneer hy vromigheyt en deught Bewijsen mach aen yder een; Die hem of vreemt is of ghemeen. Onwetende wat goets te doen; Of sich van sonden te verhoen, Gheen ware deught kan ymmer zijn: Is goet en nochtans deught in schijn. Wie deughtsaem zijn wil van ghemoet, Diens hert moet weten wat het doet: Op losse boeghen 't zeyl te gaen, Tot quaet soo wel als goet kan slaen. Een vroome ziel vermijdt het quaet Hy volght de deught met wil en raet. Wie deught doet tegen wil en sin, Die draeght de deughden gantsch geen min. Wie schoor-voet om Godsaligheyt Te pleghen, gheen gheneghentheyt Of weynigh heeft tot deughden; 't hert Veel eer in sonden is verwert. Die Godt en deught van herten mint Gheen heyl'ge daet die oyt begint Tot voorderingh van staet; Hy acht Deucht meer: door haer hy eer verwacht. Dat hy de ware deught om-vat, Gheschiet niet om een Aertsche schat Of Aertsche vreught te krijghen: Hy Maeckt sich om Godt van sonden vry. Hy acht voor winst Godtsaligheyt, En leeft daerom in heyligheyt. Hy lieft de deught, om dats' is deucht: En beyde Godt en mensch verheught. Hy lieft de deucht om datse schoon Is, en Godts allerliefste Soon Die yder mensch gheboden heeft: En daer op sijnen seghen gheeft. Hy vliet de sonden als venijn: Om eeuwigh niet ghehaet te zijn Van God, die alle sonden straft; En ware deughden heyl verschaft. Soo stercken liefden draecht hy toe De deughden, dat hy nimmer moe, De selve wert; noch oyt verlaet; Schoon daerom hem de weerelt haet. Of hy om deucht verlaten moet Sijn lieve Vaderlant en goet Sijn Vader, Moeder, vrou en kint; Hy even vast sijn Godt bemint. Hy weet dat hy door deucht gelijck Sijn Heylant wert, en 'tConinckrijck Des levens erven sal van Godt En daerom hout hy Gods ghebodt. 