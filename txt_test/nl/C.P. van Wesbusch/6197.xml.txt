 HEy! soo daer niemandt singen en wil, Kan ick my doch niet houden stil, Maer sal gaen singhen overluyt, T'oneeren van desen Droncken-smuyt: Nu Dronckaert gaet wat aen een sy, Ghy stinckt nae 't Bier ghelijck een pry, Voort, voort! eer ghy u Kallef hier laet: T'sa! brenght het erghens op de straet. Dus lange most den Beecker om gaen, En 't Christalijntjen houden aen: Op dees, of dies ghesondigheydt, Tot datmen als een Swijn hier leydt. Is dit ter eeren van onsen Prins? Heeft die hier mee nu sijnen wins? Is dit ter eeren van onse Feest? Dat ghy hier leght ghelijck een Beest? Neen, wilmen wat ter eeren doen: Laet ons niet tot sulck drincken spoen: Maer nemen elck Natueres maet, En niet ghefet in overdaet. Mach d'een een half, of heele Stoop, Een ander mach't al overhoop, En sal dees meugh-al stellen Wet Soo wordt ghemeene-man besmet. Hierom: ghy die hier zijt by een: Drinckt elck sijn meugh, en weest te vreen, Den Prins en soeckt gheen onbescheyt, Maer alles goedt, in reed'lijckheydt. 