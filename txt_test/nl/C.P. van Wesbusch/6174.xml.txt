 GOdt wil haer gheven, Een heylsaem leven, Die heden zijn ghenoodt, Wt Liefd', en Vriendtscap groot; En dat ons hartjes Veel soete partjes (In eeren en in deucht) Voort brenghen, tot gheneucht. Want hy, die ons alhier vergaed'ren deedt: Wenscht dat den tijdt Met soet jolijt In vreuchden werdt besteedt. Elck is gheseten, Om Dranck en Eeren Te nutten (sonder ghelt) Van 't gheen hier wordt ghestelt Dus wilt niet vreesen, Maer wacker wesen; Doch al in reed'lijckheydt, Op dat men niet en seydt: Ey siet: hoe gulsich is die mensch van aert 't Schijnt dat zijn Maegh, Voor vijf, ses daegh Van dese Spijs vergaert. Wilt proper eeten, Telt niemandts beten; Maer let op eyghen daet, En schouwt onreed'lijck quaet: Wilt zeedigh drincken, Past wel op 't schincken, Dat ghy niet over giet, Want dit betaemt ons niet: En siet dat ghy 't Gelas of Beecker geeft: Dien, die ghy't bracht: (Met goet voordracht) En steldt u voort beleeft. Wilt niemandt quellen, Noch wetten stellen: (Quansuys, den Prins tot eer, Of yemandt anders meer) Bestemde Glasen Schoon uyt te blasen, Want sulck een wanghelaet, Bestaet in overdaet: Drinckt elck sijn meug een vrient ter eeren dan: En worter gheen Natuyr best reen Te doen meer als hy kan. Schouwt danssen, springhen, En ydel dinghen; Want daer sulcks omme gaet Passeert veel vuyl ghelaet: Van kussen, lecken, Van stooten, trecken, Voor, achter, alster sy, Met Venus-Ianckery: Het Dansjen heeft den naem, dat brengt sulc met, En onderwijl: Cupidoos Pijl De ziel met lust besmet. Nu mocht ghy vraghen: Sal elck dan klaghen, En druylen, sonder moet? Dat houdt ick niet voor goet: Neen, mijn begheeren Is, vreucht, ter eeren, Van Christ', en Christi lien, Dat mach by elck gheschien; Weest soetjes by malkaer: vertelt en sinckt: Neemt ware stoff, Op dat Godts Loff Door al 't gheselschap klinckt. En teghen 't Scheyden Wilt u bereyden: Te dancken Godt, en Weert, Die 't alles heeft vereert, Voorts wil malkander, De een, den ander Bewijsen danckbaerheydt, En nemen soo af-scheydt; Dus doende wert ghy namaels 's Heeren gast, Maer scheydt ghy quaet, Vol nijdt, en haet, Soo lijdt het WEST-BUSCH last. 