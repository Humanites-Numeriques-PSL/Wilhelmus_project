 'T Is wel te beklaghen, Dat heden ten daghe, Veel Iongh-mans vertraghen In vriend'lijcke Min: Daer wy hier sien sweven, Soo aerdigh nae 't leven, (Door Minne ghedreven) Soo menich Goddin. Men siet het niet missen: Vee, Vogh'len, en Vissen: Elck gaet hem verfrissen Met 's Somers ghety; Maer sommighe knapen, Gaen droomen, en slapen: Gheen vreucht sy en rapen, In Minnery. Fy u! koele Troevers, Ghy Tierebus Schroevers, O, onlust proevers Waer is u Natuer? Dees gheestighe Sufjes, Verwachten u kusjes, Met snackende lusjes: Dus beydt niet een uyr. Ick ben nu ghebonden: En mach 't gheenen stonden, (Van weghen de Sonden) Hanteeren dit Spel; Maer mocht ick het waghen, Het sou my behaghen, Iaer, maenden, en daghen Deed' ick het noch wel. Maer wilt ghy dus blyven, Gheen Maeghden gheryven, Noch vreughden bedryven: Soo moeten wy Mans, Tot uwer schandalen, Ons tijden verhalen: De Maeghden bestralen Met onsen glans. Sy sullen 't ghedooghen, Al waert voor u ooghen, Tot spijt van u drooghe Ghesellen, dus koel. My wondert u wesen Dus eensaem in desen Of gaet ghy u vreesen Voor 't vriend'lijck ghewoel. Ghy loopt met u Iapen, Steedts gieten, en gapen, O drollighe Apen, Ghedraeyt van een Hout; Verlaet uws ghelijcken: Nae Meysjes wilt kijcken Die voor u gaen strijcken, En blincken als Gout. Hierom jongh' Ghesellen, V wacker wilt stellen: Bestormt Venus Hellen, En schrickt niet het vyer: Laet u dus niet schelden: Begheeft u te velden, Als wackere Helden, Met menigh soet Dier. 