 LOnckjes van mijn Harderinne, Lonckjes van mijn Galathee: Leeren my de rechte Minne, Wysen my gheneucht en vree, Duyden my hoe 'k met een bee: Kusjes sal verwerven, Van Me-vrou// die ick nou Langher niet sal derven. Noyt en wist ick van de Lonckjes Noyt en kend' ick dit playsier, Noyt en wiest ick van de vonckjes Die soo haest een dapper vyer, In mijn hart ontsteecken (schier) Dat ick sou versmachten: Maer sy zijn// medicijn, Waerdigh hoog te achten. Lonckjes konnen my vermaecken, Lonckjes zijn mijn levens lust: Lonkjes strecken my een Baecken, Op een langh-ghewenschte Kust: Daer ick dan mijn Min (gherust) Heenen laet laveren, Lonkjes bly// van ter sy', Konnen ons wat leeren. Lonckjes konnen wel wat segghen, Schoon de mondt ghesloten staet, Lonckjes konnen oock uyt-legghen Of een Maeght u draghet haet: Die met Lonckjes omme gaet Kan gheen min verberghen: Venus Wicht// haer ghesicht, Tot dees min gaet verghen. Princelijcke Lonck-Goddinnen: Lonckjes hebben my gheleert, Waer ick vry soud' moghen minnen, En wie sich tot minnen keert, Die my Lonckjes heeft vereert, Sal ick weer vereeren, Een Iuweel// soet en eel, Tot haers lofs vermeeren. 