 DRuck, lyden en ellende, Is den mensche op geleyt maer alle kruys dat heeft een ende, Hoe wel dat niet haest en scheyt Al gaet het toe met swaer arbeyt Ghy moet u schicken na den tijt U ziele besitten met lijtsaemheyt, Want de Heere die comt subijt. Als nu sal comen de Heere, (Dit dient menichmael bedacht) Dan sal alle druck verkeren In een blijschap groot geacht Ja in volcomender kracht, Sult ghy dan wesen verblijt Aldus op sijn toecomste wacht Want de Heere die comt subijt. De cruycen zijn menigerhande D' eene swaer en d' ander groot Draecht u cloeck als de vailjande Sijt getrouwe totter doot Want de Heere helpt in noot Overwinnen inden strijt Aldus en vreest voor geenen stoot Want de Heere die komt subijt Dat kruys is van God ghegheven En laet u niet wesen zwaer Alle straffe hier beneven En wort niet aenghesien voorwaer Voor een blyde dinck, dits klaer Soo ons Paulus belijt maer vreucht salse geven hier naer, Want de Heere die comt subijt Job en Tobias verkooren Hadden Kruys met overvloet, Sulcke exempels sijn ons vooren Twelck in onsen druck versoet Dus en sijt niet kleene ghemoet Al zijt ghy tkruys hier selden quijt Maer sijt ghetroost int teghenspoedt Want de Heere die comt subijt Elias en dient niet vergeten, Wat een kruys dat hy verdroech Van al die valsche Propheten Die hem quelden spade en vroech Wie dat handt slaet aen den Ploegh, Die sal hier worden benijt, Dus schept hier in troost genoech, Want de Heere die comt subijt Dat Kruys dat placht eertijts te wesen, Met Vyer, Water, en deurt Swaert Maer nu de Heere zy ghepresen Die dat van ons heeft gheweert Dat hem een yder gheneert Om te doene zijn profijt, Dus wat u toecomt aenveert Want de Heere die komt subijt Sommige hebbent kruys inwendig Och! hy weet soo wel diet proeft Satan die is seer behendich, Die noch dach noch nacht en toeft Om dat men hem niet en behoeft Daerom quelt hy ons uyt spijt Aldus u niet seer en bedroeft Want de Heere die komt subijt Sommige hebbent kruys der questen Dickwils in haer eygen Huys Elck ander niet houden ten besten Daer uyt komt een groot confuys Och! is dat niet een zwaer kruys Daer deene dander wat verwijt? Elc wacht hem wel voor zulck abuys Want de Heere die comt subijt. Sommige hebbent cruys voldrucken Inde kinders die hy wint Dat het haer niet en wil gelucken, Worden vleesschelyck ghesint maer haer in haer Jeucht bemint, En by matigheydt kastijt, Op dat ghy namaels vreuchde vindt Want de Heere die comt subijt. Prince soude ickt al vertellen En noemen de kruyssen al Hier in en soude ickt niet ghestellen Die daer sijn int aertsche dal, Laet ons gaen door den wegh smal En de Heere vreesen met vlijt Dat kruys haest een eynde nemen sal Want de Heere die comt subijt 