 LOf heylich Schepper van al datmen siet Uwer handen werck en is niet om deur gronden: Hemel en Aerde hebt ghy gemaect uyt niet Noyt en was zulck eenen Godt gevonden. Ghy hebt gheseydt het worde Hemel fijn, Ghelijck dat ons Esdras gaet betooghen Doen is u woort een volcomen werc gesijn so dat wyt aenschouwen met onsen Oogen. De aerde hebt ghy opt water uytgebreyt Door uwe kracht, dat zy niet kan sijncken, Sulc een vast Fondament hebt ghy geleyt Twelc onbegrijpelic is om ons te dincken. Sulc eenen God en vintmen niet int lant Die ons kan geven vruchtbarige tyden Coud, hitte, wint en regen abondant En spijs om onse herten te verblyden: Ghy spijset al Heere met uwen overvloet Alderley vleesch, het zy van wat natuere/ Alle oogen sien op u O Heere goet Dat ghy haer spijse geeft tot elker ure Ghy hebt o Heer, den dach verordineert Dat hem den Mensch daer in soude generen In zynen arbeyt, elck een practiseert dat hy genoech crijge om te verteeren. Dan comt de nacht, op dat den mensche rust Dan gaen hen roeren alle wilde dieren Om haer spijs, op dat worde geblust Haren honger, die zy des daeghs logieren De visschen Heer, ghy ooc niet en vergeet, Die daer by duysenden int water swemmen Ghy geeft haer spijs, op dat een yder eet Dat zy van honger niet en moeten sterven O wijse God , hoe hebt ghy 't onderscheyt Dat alle ding dus heeft sijn gang en wesen Dat uwen naem, en hoochste Majesteyt Moet door u wonderwercken sijn gepresen Tis recht datmen u groote eer toeschrijft Ghy zijt een God, genen by u geleken Ghy sijt een God, die daer ooc eeuwig leeft, Uwe Jaren en sullen niet ontbreken. De menschen leven hier een cleen termijn Dan moeten zy weder tot stof der aerden, want ghy sijt aerde, sprac oock God devijn En moet hier naer weder tot aerde werden Ghy sult o Heer, door u kracht en gewelt All' menschen hier na weder doen verrijsen Sy sullen al voor u worden ghestelt, Om loon t' ontfaen, na dat sy hier bewijsen. Gelijc ghy Heer, de werelt hebt verdaen Met den Sintvloet om al des menschen zonden Also salt ooc ten jongsten dage gaen, Die niet recht voor u en worden bevonden De aerde sal branden met fel tempeest Dan sult ghy die boosheyt een eynde maken End al die u niet en hebben gevreest, Die zullen dan moeten tverderven smaken. 