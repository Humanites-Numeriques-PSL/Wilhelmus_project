 JEsus int Galileetsche lant Quam by Tyberias de stede: Hem is ghevolcht een groote schare triumphant, Om al de teeckenen die hy dede. Jesus clam op eenen Berg na dien Met zijn Discipulen sonder schromen En heeft die groote schare van verre wel gesien, Die daer al tot hem wilden comen, Van waer sullen wy nu coopen broot Sprack die Heere vol genade, Op dat dese Schare tegen den honger groot Een weynich haer mochten versaden Philippus antwoorde veel te vroech Also hy daer na wel mochte weten, Door twee hondert Penninghen en ware niet genoech, Dat elc een weynich soude mogen eten Andreas Symon Petrus Broeder beleeft Die ging ooc sijn verstant bedieden Een kint is hier, dat vijf brooden en twee visschen heeft maer wat is dat onder so veel lieden. Jesus beval tvolc te sitten int gras Op dat hy zijn cracht soude toonen, Tgetal van al tvolck dat daer gheseten was, Wel vijf duysent mannen persoonen. Jesus die nam die vijf brooden cleen, En dancte zijnen vader almachtich Daer na gaf hyse zijn Discipulen reen Die deeldese uyt onder tvolck eendrachtich. Daer na die twee visschen kleen en smal Deeldense ooc uyt desghelijcke Met hoe weynich spijse was daer een groot getal, Versaet, door Godts ghenade seer rijcke. Als sy geten hadden sprack Christum tot Sijn Discipulen, ging haer verklaren Vergadert ons die brocken van dat overschot van alle die daer versaet waren. Sy volden twaelf Corven vant overgeblijf is dat niet een crachtich wonder, Int getal der mannen en was noch kint noch wijf Getelt, nochtans daer waerender veel onder. Van dese vijf brootkens na schrifts verhael, Sachmen al die lieden smullen Het overschot was grooter dan het principael, Hoe cant ooc God die Heere vervullen. Als die lieden nu dit teecken aldaer Sagen, spraken sy int secrete, Tegen malcander dit is openbaer Warelijcx een groote Prophete. Het is recht datmen den Heere prijst Daer toe moeten wy ons altijt poogen, Die soo menich duysent mael duysent menschen spijst, Also wy dat aensien met onsen oogen Die ons den Oogst getrouwelijck gheeft, Hoewel hijt ons niet en is schuldich Hy onderhoudet al wat dat daer roer en leeft, Door zijn genade menichvuldich. Gelijck die Heere spijst den mensche voort, Die hier by duysenden krielen Alsoo spijst die Heere met zijn heylich woort, Ooc alle hongerige sielen. Den mensche die en leeft niet, doet Christus cont By den broode beneven, Maer by alle woorden die uyt des Heeren mont Comen, die zijn geest ende leven. Dit broot is vanden hemel snel Wy hebbent van den Vader verworven, Maer niet ghelijck tManna daer Israel In die Woestijne af is gestorven. Prince wie van dit broot so Christus zeyt, eten die en sullen niet sterven Maer sy sullen leven inder eewicheyt, En nimmermeer van honger verderven. 