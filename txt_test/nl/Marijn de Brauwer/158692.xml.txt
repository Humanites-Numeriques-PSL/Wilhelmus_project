 ISt dat wy na den wille des Heeren Wt Egypten sijn gegaen En laet ons doch niet weder keeren, Ghelijck als Israel heeft ghedaen Of het soude onse Ziele schaen Laet ons liever met groote pijne, Hier gaen al door deze woestyne So sullen wy de kroone ontfaen In dat beloofde Landt wert vrede voor die daer sijn vant getal Ende dooden haer Aertsche leden En aflegghen de boosheyt al Ende die gaen door desen wegh smal Daer Matthei heeft af gheschreven, Die daer leyt tot teeuwich leven Wel die daer in comen sal Sijn wy nu in desen wegh nouwe Afghescheyden vanden breen laet niet doen als Loths huysvrouwe Die uyt Sodom was gescheen Godes ghebodt achten zy kleen, Als zy uyt Sodoma was gaende, En omme sach bleef zy daer staende, Verandert in eenen Sout-steen Merct wat den Man Godts gheschiede Die van Juda na Behtel Ginck en al wat hem God ghebiede Dat wiste hy te male wel Want dat was des Heeren bevel, Gy en zult wilt dit gedincken Geen broot eten noch water drincken Noch desen wegh keeren snel Den Man Godts ginc henen met lusten Tot Bethel toe inde Stadt Maer als hy weder quam ging rusten Want hy wiert op den wegh mat Daer hy onder een Eycke sat Quam hem aen een vals Prophete En seyt ghy moet met my gaen eten God die heeft bevolen dat Den Man Gods met hem weder keerde En hy verliet dat Godt gheboodt Ende dat den Prophete leerde Hy at van dat verboden Broot maer corts daer naer in grooten noot Daer hy quam al op den wegen, Heeft hem eenen Leeu versleghen Dat hy bleef ter stede doot Die nu handt hebben gesleghen Aen den Ploegh, en omme siet En wijcken van des Heeren weghen, Haer naeckt een eeuwich verdriet Siet dat u sulcx niet en gheschiedt En wilt een yder niet betrouwen Of ghy comt in groot benouwen Het leeft noch dat Eva verriet. Satan ging Gods woort contreleuren En Eva anders bedien Soo men aen Eva sach gebeuren, Kant noch hedensdaeghs gheschien: Want daer al in de laetste tien Valssche comen die arbeyden En zullen veele verleyden, Maer wy moeten zulcke mien Geen vreemde stemmen en machmen hooren Dan den Herder delicaet Want hy is ons getreden vooren, Wel den mensche die hem na gaet, En volgen zynen goeden raet In de reyn weder gheboorte Gaen so door denge Poorte, Die werden bevrijt vant quaet. Laet ons nu vast op dese banc Blyven al ons leven lanck Om den smalen wegh te gane Na des Heeren wille en danck Wy en moghen niet wesen manck Op dat al onse voyagie Hier doende onse Pelgrimagie Niet en is verloren ganck Verloren ganck om kleen beloonen Geschiede Israel want, Van ses hondert duyst persoonen, En quamer maer twee int landt Om datse deur haer boos verstandt Tegen Moyses murmureerden En den Heere temteerden, Daerom quamen zy tot schandt. Prince, dits ons een feguere Soo Paulus maect bekent, Op dat wy tot geener ure, Tot dat quaet sijn gewent Op dat wy blyven ongheschent, Waren wy jent // door de Jordane Die wy noch hebben te gane Soo waer onsen strijd volent 