 VRienden wilt onderscheyden Tlicht uyt de duysternis En wilt u soo bereyden Na Gods woorden gewis Want menich valsch Prophete fris Op gestaen is En laet u niet verleyden Vanden Antechris. Maer neemt doch een exempel Wat Israel seyt voorwaer Hier is des Heeren Tempel Des Heeren Tempel is daer En volgen soo haer afgoden naer, Menschen jocken zwaer Niet sonder vleck oft rempel Maer seer onklaer Zy vergaten God haer Vader Haer hooft en Capiteyn Die haer gaf alle gader Schoon water uyt harde Steyn En groeven haer stijnckende Putten ghemeyn Sonder water reyn En verlieten de Fonteyn-ader Twelck is God alleyn Zy hebben haer begeven Inde zeden der Heydenen bot Den Prophete heeft gheschreven Elcke Stad hadde zijn God En overtraden soo Gods ghebodt Maer wierden bespot Als sot // uyt Lant gedreven Kiest een beter Lot. Maer Adams boos natuere, Is altijdt tot quaet ghesint Anders dan de Schriftuere, Soo menichmael ontbint Mer wie dat quade vleesch verwint Worden als een kint Gaen in ter rechter deure Het eeuwich leven vint Maer desen wegh te gane Is menich herte te hoogh Blyven int duyster stane Tot licht en is geen poogh want dat Serpent dat Eva bedrooch En leugens loogh Dat is noch op de Bane Met veel schoon vertooch, Maer het sal haer wel ghelucken Die doen soo Pauwelus seyt, Haer vleesch hier tonder drucken In Godts ghehoorsaemheyt En verciert staen met haer Bruylofs kleyt Als den Heere scheyt De Schapen uyt de bucken Voor zijn Majesteyt Dat ghy sonder verstooren Sult hooren zijn stemme soet, Komt hier mijn uytvercoren Besit mijn Rijcke goet maer dan sal hy dat quade ghebroet In den Helschen gloet Smijten met grammigen tooren Onder zijnen voet. Vrienden laet ons mercken En gaen door desen wegh smal Dat wy tot ons verstercken, Doch wesen vant vrome getal Want Christus sal comen met groot geschal Hier int aertsche dal Elck loon na zyne werken Dan ontfangen sal. Die dan wil gaen int leven Om eeuwich zalich te sijn Moeten haer hier begheven Inde wegen des Heeren devijn Die werden als dan bevrijt van pijn Die den Medecijn Fijn // soecken hier beneven sonder geveynsden schijn. Op dat onse voyagie Met coragie // worde volent, Hier doende ons pilgeremagie Om Gagie // in sHemels Tent, Hier reysende door des Werelt blent Doch ongeschent Want in dees wilde Bosschagie Is menich boos Serpent Serpenten ende Slanghen Vonden oock Israel Die haer niet om verstrangen Brochten in doots ghequel Om datse den Heer deur boos opstel Waren rebel Maer die den Heer aen hangen Die bewaert hy wel. Och vriendekens, ghetrouwe Vreest Godt tot allen tien, Ghy sult verdriet noch rouwe Noch geen benouwen lien Maer die weer na Egypten vlien, Haer sal druck gheschien Maer gedinckt Loths Huysvrouwe En wilt niet omme sien. Maer als ghetrouwe knechten Laet ons houden goe wacht Dat Gods gebodt ten rechten By ons is hooghe geacht Maer die verblint sijn vande nacht, Vallen inde Gracht God die sal teghen hem vechten, Met zijn Sweert onsacht. Prince laet ons uyt minnen Verwinnen de weerelt groot Met die vernieut van binnen Bekinnen de waerheyt bloot Dat wy doch vry wesen ter noot Van de tweede doot Godt die bewaer u sinnen In Christo minjoot. 