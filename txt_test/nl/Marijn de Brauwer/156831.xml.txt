 GOd heeft vanden beginne Ghegeven hier een Wet, Den mensche dat hy sal Tot zijnen gewinne Reyn leven onbesmet, Hier in dit aertsche dal En gaen door den Wegh smal Om te komen in vreden Int Rijcke Christi soet Door de Wet der vrijheden Den mensch hem kennen moet In dese Wet, geboden Heeft God al van dat Fruyt, Den mensch te eten niet Want den God alder Goden Die sprack in dit besluyt, Welck dach vaet dit bediet Daer van sult eten yet, De doot sult ghy ter steden Oock sterven metter spoet, Door de Wet der vryheden Den mensch hem kennen moet. Sathan om te verderven, Maect hem den mensche by Met een listich ghelaet En sprack ghy sult niet sterven Maer als God sijn sult ghy, Wetende goet en quaet Zy de na haren raet, Gods ghebodt overtreden Zy en Adam oock doet Door de Wet der vryheden Den mensch hem kennen moet Wy menschen allegader, Wat daer van Adam quam Vielen in tooren groot Christum onsen ontlader Dat onbevleckte Lam Dat quam uyt 's Vaders schoot Helle Duyvel en Doot En oock de sonden meden, Verwan hy deur zijn bloet, Door de Wet en vrijheden Den mensch hem kennen moet. Prins hoe souden wijt weten, Wat ons al is gheschiedt Van dat Goddelijck graen Apostels en Propheten Hebben neerstich met vliet, Ons die wete gedaen Die dees genaed ontfaen Dat zy dit is mijn beden Want quaet keeren tot goet Door de Wet der vrijheden Den mensch hem kennen moet. 