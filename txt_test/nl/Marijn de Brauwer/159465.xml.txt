 HOe weynig verlangen werdet hier naer By den Heere voorwaer Wanneer dat duysent Jaer By eenen dach sal sijn geleken, Ick soud u wel wenschen alle gaer Dat ick u sage daer, Lieve vrienden eerbaer daer en sal dan gansch niet ghebreken Wanneer den Heer devijn Alle zijn schaepkens fijn In zijn rijcke sal leyden dan salmen niet meer moeten scheyden. Het scheyden dat heeft so kleenen aert Waer dat vrienden vermaert Vredich zijn vergaert, haer moet altijt een scheyden wesen het scheyden dat maket herte bezwaert Als twee in Echt ghepaert Droefheyt hem openbaert als de doot een wech neemt van desen Ghelijck daer geschreven staet Twesen des werelts vergaet Wy een bycomst verbeyden Waermen niet meer sal moeten scheyden O lieve vrienden delicaet Daer mijn herte toestaet Wist ick eenigen raet by u soud ick wel willen blyven Nochtans en kan ick u lieve maet Niet doen eenige baet Maer hoet dat met u al staet, meucht ghy ons somtijts overschryven Latet woort wel sijn geplant, Dat wy in het andere Lant, Commen met goet bereyden, Daermen niet meer sal moeten scheyden Prince Godt make ons altesaem Tot zijn rijcke bequaem, op dat wy sonder blaem, Hier naer mogen by hem vergaren Dat wy hem mogen sijn aenghenaem Dat onse goede faem Deur den ouden Adam Doch niet en comt in groot bezwaren, Maer onsen wandel zy In den Hemel Christum by Die ons als dan sal leyden, daermen niet meer sal moeten scheyden 