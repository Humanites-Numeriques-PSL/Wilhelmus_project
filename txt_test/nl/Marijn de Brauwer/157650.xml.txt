 GOds wijsheyt met verstande Wensche ick u lieve maet Dat Gods woort in u brande En nimmermeer uyt en gaet Op dat ghy door Gods goeden raet, Doch wederstaet De lust van dese Werelt quaet De aenlockende lusten Verderven so vele dat goet En wilt daer op niet rusten Dat ghy haren wille doet, Maer volght altijt den Bruydegom soet Als Maeghden vroet Altijdt met een verslaghen ghemoedt Tghemoet // tot goedt // gheneghen Behaeght den Heere wel Dus blijft op zijne weghen, En doet na zijn bevel Op dat ghy meucht ontcomen snel Dat eeuwich ghequel En vliet de lusten der jonckheydt fel. Den lust smijt onder voeten Met kracht haer overwint Wiltse nemmermeer boeten En sijt geen vleeschs gesint U eygen Ziele altijdt bemindt Als een vroom kint, Bedinckt dat eynde wat ghy begint Doodet u, aertsche leden Al strijden zy dickwils seer En volcht gheen quade seden, Maer dwinghtse meer en meer In Heylichmakinge en in eer Na Paulus leer Dat ghy bequaem sijt den Huys-heer Den Huysheere ten besten U selven oock niet en spaert, Op dat hy u ten lesten Van alle quaet bewaert Als hy hem vanden Hemel verklaert Diet quade bezwaert, dat gy niet en moet sijn bastaert. Maer wesen meucht deelachtich Dat van God is belet Weest dit altijt ghedachtich Als een vroom Christen let Op dat ghy u Bruylofs kleet net Niet en besmet Dus draeght wel sorge van lancx hoe bet En latet niet verscheuren Dat Bruylofs kleet seer jent Noch nimmermeer besmeuren En comt geen Peck ontrent Datmen niet onreyns en bekent Aen u present Dus draecht wel sorge tot inden ent. Tot den ent sorghe draghen, Moet van ons sijn ghedaen Dat wy de wreede slaghen Hiernaer moghen ontgaen, En in s Heeren toecomste saen Moghen bestaen Met alle vrome die Erve ontfaen Alle Gods uyt vercoren Die sullen na desen tijdt, Des Heeren stemme hooren, En worden seer verblijt Die overwinnen inden strijdt Worden dat quijt Van al wat haer vyandich benijdt Satan die onbezweken, Niet en rust dach noch nacht, Dat vleesch vol quade treken Heeft oock dat selve ghedacht En wy 't niet wederstaen met kracht Houden goe wacht so salt ons bringen haest in de gracht Prince als Loths Huysvrouwe En siet doch nimmermeer om Maer blijft altijt ghetrouwe En vreest voor gheenen schrom en vliet met alle Gods Heyligen vrom De weghen krom En soect altijdt dat eeuwich rijcdom. 