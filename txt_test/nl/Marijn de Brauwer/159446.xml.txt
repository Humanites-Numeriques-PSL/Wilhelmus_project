 HOe weynich bedincket den mensche fris, wat hem al is gegeven Hoe dat hy van God geschapen is Om met hem eeuwich te leven. Maer door sDuyvels nijdicheyt groot Hebben Gods Beelt verloren En sijn gevallen inde doot En in des vaders toren. Sy sijn gecomen inden vloeck En int verderf eylaken daer was op aerde niet eene so cloec Die daer uyt conde geraken. Adam en al wat naer hem quam Sijn inde doot verslonden maer Christus dat onbevlecte Lam Die heeft noch raet gevonden. Hy heeft door sijn liefde doorstraelt Dat menschelijck geslachte Gecocht, en met sijn leven betaelt Och hout dit in u gedachte. Daer is aen u veel geleyt te cost Al van Christum devijne Hy heeft u met sijnen bloede verlost Om dat ghy sout worden sijne. Is dat de liefde die ghy bewijst Aen uwen Salichmaker In plaetse dat ghy hem looft en prijst Sijt ghy hem een versaker. Die u bewijst alle weldaet Gaet ghy den rugge keeren Van hem en volcht die werelt quaet Liever dan goet doen leeren. Hoe machmen wesen so verblent Dat wy moetwillens dolen Die so wel den wille des Heeren kent En niet en is verholen. Vliet doch in tijts dat groot dangier Dat u God mach ontfarmen, Al en brande maer uwen vinger int vyer Ghy sout so seere carmen. De Heere klaecht door Esdras coen Over dat volck mispresen Wat hadde ic meer connen gedoen Dan ick hebbe bewesen. Sy dolen metter herten snel Ende en willen myne wegen, Niet volgen om dat ic haer dede wel Daer toe is God genegen. Wat vreucht waert uwe moeder fijn Dat ghy God wildet vreesen, Het ware haer heere een Medecijn En u geluck naer desen. Zy heeft u so die schrift verklaert Gedragen onder haer herte Ghinck neghen maenden met u bezwaert Gebaert // met groote smerte. En heeft u met seer groot gedult Opghevoet sonder falen De weldaet gy nimmermeer en sult Aen u moeder betalen. Het is Tobias wel gheluckt Hy vreesde Godt op eerden Sijn Moeder en maecte hy niet bedruct Maer hieltse in hooger weerden. Maer Esau en ander meer Absalon oock af wende, Sy waren haer Ouders enckel hertzeer Quamen tot quaden ende. Prince dit wensche ic u voor u deel Tot u beste beclyven Dat siel en lichaem mach geheel Hier naer behouden blyven. 