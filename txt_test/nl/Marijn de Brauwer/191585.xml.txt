 TWater naer schrifs verklaren Hondert en vijftich dagen stondt Op der aerden, datmen varen Conde, sonder te voelen gront God dacht soo schrift oorcondt Op Noe en de dieren Die in de Arcke hebben ghewont Bewaert van dat schoffieren Door zijn Goddelijck regieren Noe dit is goet te weten, Dicwils God in d' Arke aenriep, Hy heeft hem niet vergeten Een wint hy op aerden schiep, Dat dat water verliep Fonteynen die daer sproten Wierden verstopt al lagen zy diep sHemels veynsters toe sloten Die oock water uytgoten Daer naer ontrent tien weken Verliep dat water nacht en dach Dat men so tis gebleken, Die Spitsen van de Bergen sagh Want de Arke die lach Op eenen Bergh ghedreven, genaemt Ararat naer schrifs gewach Alsoo daer staet geschreven, Genesis een en zeven Veertich dagen naer desen Noe opent aen dArke hoogh, Een veynster uyt gelesen Om sien of die Aerde was droogh Een Rave daer uyt vloogh Gins en weer sonder schromen Zy en dede niet meer vertoogh Om in dArke te comen Sy hebbense niet vernomen Als dit alsoo passeerde, Noe daer naer een Duyve uyt sant Die haest wederom keerde want zy noch geen rust-plaetse en vant Twater stont noch opt Lant Dat conde Noe mercken, Hy namse in dArcke met der hant Tot des geloofs verstercken Van al Gods wonder wercken Zeven dagen geleden Liet Noe noch een Duyf uyt rat Die quam weder met vreden En brachte een Olyve blat, Alsoo dat Noe plat Wel merckte tot versoeten Dat zy droogh Lant hadde gehadt Op dat zy op haer voeten Mochte rusten met moeten Daer naer sant hy ten derden, Naer zeven dagen oock niet min Een Duyve uyt op der Eerden, Maer die en quam verstaet den sin: Niet weder tot hem in, Maer gingh haer uyt geneeren Noe die gingh tot zijn ghewin Met alsoo groot begeeren tDack vande Arcke weeren God sprack om vreucht beklyven Tot Noe neemt u Sonen maer u en oock u Soons wyven En oock de Dieren allegaer Elck met zijn wederpaer Sult ghy uyt dArcke keeren Op der aerden sijt vruchtbaer Wilt wassen en vermeeren Dit sprack de mond des Heeren Maer Noe met den eesten Baude den Heere een Autaer En nam van reyne beesten En dieren tot zijn Offer klaer Maer Godt die roock aldaer den soeten reuck der stede, Dat was int ses hondertste jaer En een van zijn outhede Als hy dien Offer dede. Ick wil niet meer vervloecken Die aerde om smenschen ondeucht Want haer opset en soecken Is boos en quaedt al van der jeucht Ick wil met u tot vreucht Maken eenen verbonde Dat ghy daer aen gedincken meucht Als ghy (Godt dit vermonde) Siet mijn boge int ronde Ick wil niet meer verdryven Den mensche met den water vloet Maer soo langh als sal blyven Hemel en aerde sijt dit vroet dat al niet op en hoet, Winter Somer gepresen, Sayen en Oegsten metter spoet Nacht en Dach geresen Coud en hit sal oock wesen Prince God vol verschricken Is uwen tooren seer onsacht, Soot blijckt aen alle sticken Als ghy bewijst u groote macht, Niet meer menschen als acht Vier Mannen en vier Vrouwen Dat was Noe en zijn geslacht die dat leven behouwen Die gingen dAerde bouwen 