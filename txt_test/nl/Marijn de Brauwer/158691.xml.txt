 HOe menich duysent mensche, Sijnder voor onsen tijt geweest, Die noch wille noch wenschen En hadden alsoo men leest Om te soeken den Heere En oock te dienen hem Maer gingen met begeere, Liever den Wegh Caeyem Caeyem heeft doot gesmeten, Zijn vroomen broeder Abel Wt boos Herten vermeten Gewaerschout van den Heere wel Maer Cayem achtet lichte Des Heeren goeden raet Gingh wegh van den aensichte Des Heeren, en bleef quaet. Caeyems gheheel geslachte Die van hem gecomen sijn Zy hadden kleen gedachte Tot haren Schepper devijn, Zy woonden tegent Ooste Binnen den Lande Nodts Niemant van haer en gloofte Op dat bevel van Godt. Dees boose generati Is soo seer geprospereert Meest al buyten Godts grati Want zy leefden gantsch verkeert Want Caeyem niet alleene, Timmerde daer een stadt Van Gods kinder niet eene En heeft hy hulpe gehat Gods kinders daer en tegen Die gekommen sijn van Seth Sochten des Heeren wegen, En zy leefden naer Gods Wet Twee volcken hier op aerden Waren van dat begin, Die God hielden in waerden Die hadden tbeste gewin. Seth heeft Enos gewonnen, Kints kidneren voort en voort, Van doen heeft men begonnen, Onder haer met goet accoort Te Predicken bequame Al op de selve tijt Al van des Heeren Name Soo ons Moyses belijt. Kenan van Enos zade Brachte voort Mahalalel, En die seer wijs van rade Wan Jaret, sonder appel Jaredt Enoch beneven Dat was een vroom pylaer Leyd' een Goddelijck leven Meer dan drie hondert jaer Godt heeft hem wegh genomen Datmen hem niet meer en sach. Van hem is eenen comen Die hietmen Mathusalach, Mathusalach ydone Die brachte voort Lamech, Lamech wan eenen Sone Dats Noe sonder weerlech. Als die menschen vermeerden Op der aerden doen ten tien Gods kinderen verkeerden En gingen stout ommesien, Naer smenschens Dochters schoone, Namen ten Wijve haer Het welck zy niet gwoone: En waren te doene daer. Godt ging over haer klagen Om dat zy na zijnen heesch Niet meer en wilden vraghen Zy waren geworden vleesch Die oec tot haerder baten Den Heer hadden gevreest Die wilden haer niet laten, straffen van zynen geest De Heere sprack dat ende Van alle vleesch dat is voor my, Gecommen want elck wende, Hem tot boosheyt en daer by Zy deden buyten Trouwen, Dat elck hem soo verliep En brachten God tot rouwen Dat hy den mensche schiep Haer doen dat deed hem smerte Want twas al voor hem naect, Tbecommerde hem int herte Dat hy haer had gemaect En sprack met groot verdriete (Want haer doen de hem wee) Ick salt al doen te niete, Van den mensche tot den Vee De boosheyt menichfuldich Nam soo seere de overhant Maer Noe was ontschuldich Die voor Godt genade vant, Een Arke moste hy maken Tot zalicheyt zijns huys Dat Volck dat was eylaken Vol moetwillich confuys Hondert twintich Jaer mede Gaff haer die Heere respijt, Op dat elck boete dede, Voor zijne Oogen met vlijt In plaetse van bekeeren bleven zy vleesch gesint, al ging haer Noe leeren Zy sloegent inde wint Als desen tijt genaecte Niemant en dede daer afstant Noe d' Arke volmaeckte God die Deluvie sant tWater hoort dit vertellen Dat wies dat niet en looch Ontrent de vijftich Ellen Boven die Bergen hoogh. Niemant en cost ontvluchten In dees grooten onderganck. Maer wel weenen en suchten Wat Adam hadde verdranck Tginck daer al te ruijne Geen vleesch en was gespaert, Maer Noe met de zijne Waren in d' Arke bewaert. Dese en al dander scharen Sullen in den jongsten dagh Al voor Christum vergaren Daer niemant voor by en mach Om tontfangen tbeloonen, Al voor den rechter stoel, De vroome sal hy kroonen Maer de quade inden Poel Prince laet ons volheerdich Blyven in s'Heeren gebien Dat wy mogen sijn weerdich, Al die droefheyt te ontvlien, En onsen wandel leyden Op aerden met ootmoet, Daer wert groot onderscheyden Al tusschen quaet en goet. 