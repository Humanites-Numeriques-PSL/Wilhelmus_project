 DE schrift die heeft ons opgeleyt Gelijc ons Petrus heeft geseyt Datmen sal houden maticheyt Wt 't geloove dat sticht, Van al dat God ons geeft planteyt Datmen matich sal sijn gecleyt Dat daer mach wesen onderscheyt, Tusschen duyster en licht, Want hoochmoet // die doet Den menschen over al, Haest metter spoet Oock bringen totten val, want wie seer praelt // so schrift verhaelt Hem dat verderven sal. Paulus die badt met goet bediet Deur Gods barmherticheit geschiet, Begeeft u lichamen met vliet, Tot eenen offer Godt, Want hy doch alle dingen siet Seyt hy die ons het beste riet En stelt u als die weerelt niet Maer verandert u tot Een kleyn // kint reyn Door nieuwe sinnen vry Die sonde gemeyn Gansch afgestorven ghy Op dat ghy meucht // proeven met vreucht Wat sHeeren wille zy. Den wille des Heeren is dat: Ghy oock sult weten hoe en wat, Ghy hier sult besitten u vat In heyligheydt en eer, Niet in vleesch lusten seyt hy plat Gelijck als die Heydenen prat Die daer geen wetenschap gehadt Hebben van God den Heer Maer verblent // gewent, Tot wellusten versaemt Maer nu present, Ons sulcx niet en betaemt Daer is veel lust // eertijts geblust Daer van men hem nu schaemt. Die nieu herboorte die daer deur Gods geest geschiet, en de schrifteur Die maect oock inden mensche peur Een creatuere nieu, Verkiest dat leven voor die keur Want die werelt is vol besmeur Al staetse schoone in haer fleur Secht haer eeuwich adieu Den heesch // vant vleesch Moetmen oock dooden want So schrift bewees Ist oock eenen vyant Het soect den wech // na schrifts uytleg Al daermen eewich brant. Hoe can die overwinnen tquaet Die noch sijn vleesch te moete gaet En geeft hem al daer na dat staet Die hebben geenen strijt, En gaen op gepronckt delicaet, De werelt gelijc deur den draet Die hem zelven geen gade slaet Dat leven wort hy quijt, Den naem // eersaem, Van Christum niet en gelt Die onbequaem, Daer onder sijn getelt want maegden dwaes // werden eylaes Buyten die deur gestelt. Om dat die dochters Syons daer Alsoo seyt Esaias claer Stout waren in het openbaer Deur hoogen moet verdooft So sant God ooc een straffe zwaer, Neemt dit tot een Exemplaer, En gaf voor dat gecrolde haer Een leelijck calu hooft, Haer blancket // besmet Haer weelde onghemack, Voor tGordel net, Een coorde die niet en brack, Voor soeten reuck // stanck, en voor Heuck Gaf God een engen sack. Prince niemant dit liet vercleent Mijn selven heb ick oock gemeent Dat wy voor dien diet al verleent Hier wandelen oprecht, Want wie met die sonde vereent, En sijn misdaet niet en beweent maer wert daer deur noch meer versteent Die is des sonden knecht Elck dient // zijn vrient Gehoorsaem en subjeckt Maer Godt door wient Al sal worden verweckt In genen dach // tot veel geclach, Daer werdet al ontdeckt. 