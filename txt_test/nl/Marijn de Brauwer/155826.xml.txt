 ALs David hoorde ghewagen, Dat Saul doen ten tien In den strijt was verslagen En oock zijn soonen drie En wat Israel was gheschiet David maeckte groot verdriet tis droef daer van te maken een Liet Hoe sijn de Edele Helden, In Israel soo vergaen Al die haer teghen stelden, Die conden zy wederstaen den Boogh Jonathan heeft gewist dat hy noyt en heeft ghemist Hoe is hy nu so gevallen opt list. Dat Sweerdt Sauls met spoede, En quam noyt ledich weer Vant vette en van den bloede die hy versloegh ter neer Hoe is hy dus ghevallen zwaer Ghelijck als of hy niet en waer Gesalft met Oly voor den Heere dan Willet niet openbaren Tot Asklon en tot Gad Hoe dat thier is gevaren, Van ons strijtbaer op dat Die Dochteren der Philistijn Niet te vroylijck en sijn En verblyden haer op dit termijn, David die sprack met rauwe O Berghen van Gilboa Op u en komt noch Dauwe Noch Reghen vroech noch spa, Want op u sijn de Helden fijn Verslagen in doots ghepijn, dit klaegt david met een droef aenschijn Saul en Jonathan beyden die altijd vriendschap haut Ghy en sijt niet ghescheyden Tot in der doot benaut, Lichter dan een Arent snel, En stercker dan eenen Leeu fel Hoe sijt gy dus gecomen int gequel Dochters Israels tsamen Weent al wat weenen kan Over Saul met namen En zijn soon Jonathan die u met Rosijn Verwe kleyt? Proper en in suyverheyt Gulden Kleenodien hy u bereyt. Hoe zijn de helden coene Afgheslegen den schilt Het was David te doene Om Jonathan seer milt Och lieve Broeder sprack hy plat Van u by sijn was ick noyt sat, wy hebben grote vreucht samen gehat Door u jonste vol trauwen, Ons herte te samen hinckt de reyn liefde der vrauwen, Al veere te boven ginck Het is my leet Broeder ydoon dat ick niet meer tot mynen loon En mach aenschouwen uwen persoon Als David segghen hoorde Wat Jabes hadde versiert Heeft hy als d' ongestoorde Boden uyt haer ghestiert, En liet haer segghen doen ter tijt, Van den Heere ghebenendijt Ghy alle van Jabes geslachte sijt. Dat ghy naer den betamen Van Herten seer bedroeft Haeldet die doo Lichamen En daer by u begroeft Godt wil u dat verghelden saen de weldaet die ghy was bestaen Aen uwen Coning Saul hebt gedaen Sijt dapper ende coene En wel ghetroost daer van, Waer ghy my hebt van doene, Ick salt gedincken dan Die van Juda als nu present Elck my voor haer Coningh bekent hier me maect David zijn klage een ent. 