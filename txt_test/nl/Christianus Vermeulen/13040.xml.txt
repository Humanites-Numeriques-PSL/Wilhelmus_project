 HOe u, werckje niet? O mensch! Hoe dus luyaerde snoode? Daer Godt met lust, en wensch Ter Wijngaert u komt noode, Ja met compact van Gelde, Dat hy bevinden sou Verdient te zijn te Velde, Steeckt maer d'handt uyt de mouw. Ja, siet de derde keer Komt weerom om te hueren, Den Wijngaert-man, den Heer, Te ses, ten neghen ueren, Ja t'elfer goet, en zedich Riep hy weer kloeck en sterck, Wel mannen, hoe dus ledich! Loopt, haest u mee tot 't werck. Maer 'tsavonts riep hy s'al Om arbeydts-loon te gheven, Met een seer groot gheschal, 't Loon was het Eeuwigh leven: Laet mensch uyt u memory, Noyt gaen dees' diere prijs, Van een alsulcken glory Van 't Hemelsch Paradijs. Seght, die hier bent te Kerck, Wat is voor sulcken looningh? Al u ghewoel en werck, Als uwes ziels vertooningh: 't Is seecker nietmendalle, Voorwaer 'tis min dan niet, Ons' wercken, beusel prallen, Wy werck-luy, als een Riet. Toont dat ghy danckbaer zijt Aen sulcken milden schencker, En zijt syns loons altijdt Ghestadich een bedencker: Die, als wy maer de sonden Laten, doen syn Gheboo'n; Te gheven (heeft verbonden) Zijn huys, tot loon, en kroon. 