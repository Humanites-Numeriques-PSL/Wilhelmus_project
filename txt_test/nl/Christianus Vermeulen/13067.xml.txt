 EEn Man van rijcke schat Die een Rentmeester hadt, Wanneer hy op een tijt schandich beschuldicht was Dat hy verquistet had' zijns Meesters geldt-kas; Sprack tot hem seer ghestoort, Wel watmen van u hoort! Doet rekening terstont: want gy en sult voortaen Mijn goederen niet meer als Rentmeester ontfaen. Hy steldent int verdriet, En sey: 'kan delven niet, Ick ben gewent aen 'tlicht, aen 'tleech, aen 'tluy gemack En ben beschaemt te seer voor den Bedelsack. Maer hoe? 'khouw goeden moet, De voorbaet is my goet, Geen beter raedt op aerd, geen moyer, fraeyer kunst Dan dat ic met practijck ga soecken rijcluy gunst. Mannen, dan haest u seer, Wat bent ghy schuldich mijn Heer? Komt, schrijft so veel te min, 'kweet dat u deucht geschiet, Een wynich, 'tis bekent, en schaet den rijcken niet. Den Meester, so ick lees, Den Rentmeester noch prees, Dat hy voorsichtich was: want dit is d'eyghen aerdt Der kinderen meest al, die dese werelt baerdt. Ghy dan, die naer Godt haeckt, Schickt dat ghy vrunden maeckt, Komt, zijt doch na den geest, weest na de ziele loos Maeckt vrunden, eerje scheyt, hier van den Mammon boos. O Rijcke! doet proffijt, Dewijl gh'int leven zijt, Geeft gelt, maeckt vrunden, opdat u den quaden dach, Den boosen Mammon mee, eens eeuw'lijck baten mach. 