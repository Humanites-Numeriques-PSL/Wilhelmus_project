 DE Synagoogh Sendt Priesters, en Leviten Aen I'annes den Baptist Met een leep oogh Vraghen den Eremiten, Seght ons, wie dat du bist? Seght ons, wie dat ghy bent? Messias, of Elias, Of een ander Propheet bekent, Of bent ghy Ieremias? Neen Vrienden, neen, Noch Christus, noch Elias, 'k Ben oock den Propheet niet: 'k Hebb' oock gheen re'en Te segghen, 'k ben Messias, Maer minder, als een riet: Een stemme, maeckt bereyt, Maeckt effen 's Heeren weghen, Brenght doch anders geen bescheyt, Rapporteert te deghen. Bent ghy dan gheen Van alle dees Propheten? En benje Christus niet? Seght dan met een, Op dat wy moghen weten, En brenghen goet bediet: Hoe durfje Doopen dan In 't Water dese Scharen, Jonck, oudt, rijck, arm, Vrouw, en Man? Hoort, hoort ick sal 't verklaren. Helaes! ick Doop De gheen die tot mijn komen, Alleen in dees' Jordaen: Maer hebt goe hoop, Een ander sonder schromen, Heeft onder u ghestaen: Die ons in den Gheest Sal Doopen, en sal wassen Van alle smetten, minst en meest, In dese Water-plassen. Dit was de Vraegh, Wie benje? die de Joden Van daegh hebben ghedaen: Komt nu by daegh, En vraeght eens, als een Bode, Wie benje? O mensch! blijf staen; Al sach, al soet, me-Vriendt, Wat benje meer, dan Aerde? Een stem, een waesem, en een wint, Och, oft ghy eens bedaerde. Bedaert, looft Godt, Doch met de stem der Tonghe Is hy te vreden niet: Een beter bodt Siet, werdt hem toe-ghedronghe, Ghesonghen liever Liedt: Alsmen uyt gantscher sin, Leeft, en doet naer de oorden, Wt gantscher hert, uyt ganscher min, Van syn wil, van syn woorden. 