 GHeluck Vrouw Anna, waerde moeder Van d'alder reynste suyvere Maecht Gheluck o Joachum fraey behoeder Van dit schoon kint, dat Anna draecht Gheluck minjoot, o Moeder groot Die eertijts droecht tot in u schoot Mari' d'eel Jesse-loodt. Voorwaer 'twas aen u wel te mercken, dat ghu, die eertijts waert tot spot, Sout syn tot glorie onser Kercken tot sulcke Moer, tot sulcke lot, Geeft my doch, dat ick u goet padt Naer treden mach, en krijgen wat Van u seer waerde schat. Des al ick hier weer op der aerden Handhaven u verkleynde eer Van haer, die tot u groot onwaerde Wtstroyen, dat ghy trouwde weer 'tIs quaet ondiert, die dit versiert 'tIs vleesch en bloedt onbestiert Dees' vuyle leugen vierdt. Wert dan beschaemt, die nae soo veel jaren En nae de gunst van sulcken kindt, Met 2/3 mans noch durft paeren Veel blinder, als cupido blindt 'tIs Anna waert, die eens gepaert Naer 'deerste man in suyverheyt Haer gantsche leven leydt. Kompt nu dan Weeuwen met de Maechden Versoecken t'samen haer ghebedt, Nae dien't den Heer door haer behaechden Te geven aen de nieuwe Wet. Van zuyverheyt, dit eerst bescheyt 'tWelck een exempel geven sou Voor Maecht, voor Weeuw, en Vrouw. Bidt Anna, dat sy doch volharden In haer begonnen reynicheyt En u getal vermeerdert werden Van hier tot inder eeuwicheyt. Tot merck van syn waere kerck Tot eer van haren Bruygom sterck, Door dit volbrochte werck. 