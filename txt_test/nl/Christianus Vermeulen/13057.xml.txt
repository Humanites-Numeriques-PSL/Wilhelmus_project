 HOort vrinden allegader, Al wat ghy van den Vader In mijnen Naem versoeckt, Sal hy ten danck u gheven, En meer noch daer beneven, Schickt dat gh'u dan verkloeckt. Stort nu voortaen Ghebeden, Want tot den dach van heden, En hebt ghy 't noyt besocht! Bidt, en ghy sult ontfanghen, Op dat all' u verlanghen Ten eynde wordt ghebrocht. Heer! dus hebt ghy ghesproken En daer bleef noyt ghebroken Van u het minste woordt: Wat mach dan zijn de reden, Dat ick in mijn Ghebeden Soo selden werdt verhoort? Helaes! 'tzijn mijn ghebreecken, 't Is soo, die my versteecken Van 'tvoorghestelde wit, Ick bidt, en ick moet derven Het gheen ick wil verwerven, Om dat ick qualijck bidt. Ja, 'tis de sucht des Heeren, Dat hy na mijn begheeren My niet verhoort en heeft: Hy weyghert uyt ghenaden Wel dickwils de weldaden, Die hy grammoedich gheeft. Dit 's tot een seecker teecken Van desen wel ghebleecken Aen Rachel, goede vrouw, s' En waer soo niet ghestorven, En hadd'sy niet verworven Het Kindt van haren rouw. Man! seyd' sy menichwerven, Gheeft my (oft ick moet sterven) Doch kinderen op de schoot: Sy kreechse, maer het tweede, Was 'tgheen, dat haer aen-deede De onverwachte doodt. Leert dan door dit exempel, Te bidden in den Tempel Met woord', en sin te saem, Het gheen ter zalicheden U streckt: want dat's ghebeden In 's Zalichmaeckers naem. Maer vindt ghy u met sonde Van herten, handt, oft monde Besmet, soo toont berouw: Want wilt ghy daer in blijven, Soo sal aen u beklijven 't Vermetelde berouw. Zijt doch voor alle wercke Een lidt der ware Kercke: Want Godes Soon en sendt Geen gaven, als Behoeder Aen hem, die voor zijn Moeder Den Tempel niet en kendt. Weest zedich, en van binnen Ootmoedich, treckt u zinnen Van alle eyghen baet, Stelt Godes hoochste glory Int merch van u memory, En maticht u ghewaet. Bewaert u, bidt aendachtich. Wel wetende, hoe machtich En hooch, dat Christus zit: Hoe snoode ghy daer teghen, En wat het voor een zeghen Is, daer ghy hem om bidt. Kundt ghy dit onderhouwen, En stijven u betrouwen Op Godt, en op zijn Wet, En biddende volherden, Soo weet, dat u ghewerden De vrucht sal van 'tGebedt. 