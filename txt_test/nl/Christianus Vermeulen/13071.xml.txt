 EEn Rabbi hooch verheven Sprack, Heer, wat moet ick doen Om eeuwelijck te leven? En jeghens het vermoen Van d'opghepronckte prater Met zijn gheschole net, Sprack Iesus: wel wat stater Gheschreven in de Wet? Ghy sult den Heer beminnen Wt all' uw' s'herten wensch, Wt ziele, en uyt zinnen: En oock u eve Mensch Recht, als u selven lieven: Waer op den Heer, 't is goet, Dus luyen d'oude brieven, Schickt dat gh'er slechts na doet. Maer siet, den Wet-gheleerde Vervattende 'tbedroch Daer meed' hy sich gheneerde Sey weer: ey! Wie is doch Mijn naesten, die 'k beminnen Ghelijck mijn selven moet? Ey! maeckt my om te winnen Den Hemel, doch wat vroet. Hoort dan, ick salt u segghen By 'tvoorbeelt van een man, Die eens voor doodt bleef leggen In 't Bosch: wanneer hy van Jerusalem ghetoghen, Naer Ierich', arm hooft! Door moordenaers vermoghen Gewont was, en berooft. De moordenaers vervluchten, En hy van all' zijn goet, Geplondert, bleef daer suchten, En rollen in zijn bloedt, Tot dat ter selver stonden Van alle bystandt quijt Hem daer ter plaetsen vonden Een Priester, en Levijt. Doch sonder hem te baten Ginghen sy een voor een Passerende haer straten Voorby zijn krancke leen, So langh, dat daer ghereden Quam een Samaritaen, Die zijn doorslaghe leden Met meesucht tasten aen. Hy betten hem de wonden Met Oli, en met Wijn, En als hy die verbonde, En hem met een te zijn Gheboon hadt wel te vreden, Lach hy hem op zijn Paerdt, Daer mee hy hem ter stede Bracht by een trouwen Waerdt. Den welcken hy op 'tpunten Des morghens van den dach Wtschietende twee munten Sey, neempt: daer is 'tghelach: Draecht sorg', en wat gh'int voeden, Oft' salven, noch verschiet, Sal ick u weer vergoeden, Laet hem ghebreecken niet. Seght, wie dunckt u van dese O Wet-gheleerde! dan Den even mensch te wese Van dese krancke Man? En hy: ick soude menen, Dat die hem bystant dee. 't Is wel gheseyt: gaet henen, En doet het selve mee. O Meesters, hooch-geseten, En weest niet al te koen; 't Is niet ghenoech te weten, Men moeter wat voor doen. Doet wat voor uwen broeder, Den goe'n Samaritaen Heer Jesus, u Behoeder, Heeft u al meer ghedaen. 