 Heer Jesus ginck door een Casteel Naer veel verscheyde plaetsen, En siet, met een verheven keel, Riepen hem tien Melaetsen. O Jesu! goede, O Christe! Meester mijn, Wilt ons doch behoede, Wilt ghenadich zijn: En hy daer teghen Sprack uyt zijn mondt, Gaet heen terstondt Toont u den Priesterlijcken zegen. En siet, haer puysten wierden reyn, Terwijle dat sy ginghen; Maer een van henluy int gemeyn, (Och watte vreemde dinghen!) Loopt hem weerom te moete Met eenen starcken loop, Om hem te gaen begroete En vinden liefdens knoop, Wilt ghy niet mede, 'Ksal dan alleen Naer eysch van reen tot hem te ruggh' gaen trede. Soo rasch geseydt soo rasch gedaen, En met ghebooghe leden, Heer Iesum, op de volle baen, Ter aerden aengebeden: Maer Christo preste, En vraechden hem terstont, Seght, waer zijn de reste Gebleven nu ghesont? Hebben de neghen Dan van 'tMelaetsche vel rebel Met u geen suyveringh gekreghen? Ick meyn wel jae: en isser dan Van all', die 'k hebb' ghenesen Ghevonden maer een enckel man Die danckbaer wilde wesen, En dat eenen verloopen Armen Samaritaen, Die van den trop ghedropen Hier dus kompt aengheghaen. Een vreemdt ghebooren Staet op: 't gheloof van etter-roof Maeckt u veel frisser, als te vooren. O Iesu, Meester, staet ons by Die hier voor u seer gaern knielen, Bewaerdt ons doch voor Kettery Melaetsheydt van de zielen Bewaert ons' gronden, Ons aerde gantsch verwilt Van smettighe doodt-sonden Kompt, geeft ons rust, en stilt, Dat wy niet mallen Noch door eyghen sin van goet, eer, min, Tot Lazary van sonden vallen. En oft' ick daer toe oyt verviel, 't Welck ghy Heer sult beletten, Soo wilt doch mijn Melaetsche ziel Ten eersten weer ontsmetten: Ick ben te vreden Heer Iesu Meester mijn Op alsulcke reden Te soecken medecijn, My te vertoonen Des Priesters macht jae gheen ghedacht, Jae niet een jock-woort te verschoonen. Het is doch al te wel bekendt Men vindt het al te klaer beschreven Wat macht gh' in't Nieuwe Testament De Priesters hebt ghegheven: Al wat op Aerde (In ons versteyghert) De vuyle sonde baerde, Dat ghy t'vergheeft, oft' weyghert Om te vergheven: 'tWordt t'selver tijt ghescholden quijt, Ghepardonneert in 't ander leven. Voorwaer een sonderlingh gesach Van dese laetste tijen: Want daer wel eer den Prister plach Het vuyl der Lazarijen Alleen te schouwen Van vuyl, van etter-roof, Wordt nu ter goeder trouwen Door Priesters lesen, (Want soo leert 'twaer Gheloof, Lazarije des Gheests, van minst, van meest Weer-houwen, oft ghenesen. 