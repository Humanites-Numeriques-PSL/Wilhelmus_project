 ZInght met twee Tongen // onbedwonghen, 'tLichaem, en het dierbaer bloedt, Daer den Soone Godts gedronghen Door een heete minne-gloedt Als een Pellicaen zijn jonghen Onse zielen mede voedt. Die te vooren // ons gebooren, Wt een Maeght ons onbekendt, Heeft de scherpheyt zijnder spooren En zijn heylich less' ghe-endt, Soo w'int Evangelie hooren Met een wonder Sacrament. Lest gheseten // om te eeten, Naer dat hy de Joodsche wijs, Die door Moysen was gheheeten, Hadt in als volbracht precijs, Heeft sich selven wtghemeeten Aen de zijne, tot een spijs. d'Heer der Heeren // 't Broodt verkeren In zijn heylich Lichaem doet, En den Wijn (wie sou begheeren Dierder dranck) in zijn roodt bloedt, Daer de sinnen u faeljeeren, Is 'tGeloof alleen de boet. Dat mits-desen // dan ghepresen Sy soo waerden Sacrament, En veer boven 'toudt gheresen, Christus nieuwe Testament. 'tGeen hy sprack, dat moet soo wesen, Want syn woort blijft Sonder endt. Godt den Vader // hoort te gaeder, Sy altijt lof, prijs, en eer, En den Oppersten Weldader Christo Iesu; onsen Heer, Die ons met syn Geest te gaeder, Seynden wil syn zeghen neer. 