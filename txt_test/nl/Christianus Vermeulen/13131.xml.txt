 O 'swerelts valsche schijn Bedriegelijck en boos, vol vergif, en vol fenijn, O soete-suere wijn, 'Khebb'u ghedroncken broos: want mijn docht het mocht wel zijn, Maer nu hebb' ick doch U boos feninich zogh Gebraeckt, en uytghespogen, en veracht all' u bedroch. Met recht wert ghy ghenaemt Een schoone vuyle vrouw, leelijck-moy gantsch onbetaemt, Met recht stae ick beschaemt Dat ick dus getrouw' hebb' ghedient, dus langh beaemt, Maer nu voortaen Will' ick mijn leven gaen Bevelen in die handen, die u Dienaers sullen slaen. Adieu, nu wil ick gaen Met een gebrieselt hert, en met ooghjens vol van traen 'tIs langh ghenoech ghestaen? 'tIs langh ghenoech ghemert, en 'tis langh genoech beraen: Want zijn Majesteyt Die is altijt bereyt, Een sondaer te ontfangen, die om zijn misdaden schreyt. Ghy Princelijcke jeucht Die in des werelts lust gaet en schept all' u gheneucht, Begeeft u tot de deucht Daer sulje vinden rust, ende vast oprechte vreucht: Komt all'-ghemeyn, Wt Christum de Fonteyn Hy sal door zijn ghenade onse zielen maecken reyn. 