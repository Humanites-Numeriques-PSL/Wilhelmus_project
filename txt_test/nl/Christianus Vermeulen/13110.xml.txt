 MArten Soldaet Hoe langhe sal noch dueren Dat ghy sult draghen 'tswaerdt? Neemt goet beraet, Godt roept u 'taller ueren, En wort doch eens bedaert: Wort doch eens slecht // en recht Een vroom Soldaet des Heeren, Op dat ghy soo een aer ghevecht, Een ander krijgh mocht leeren. Een goet begin Martine maeckt gh'alreede, Dat ghy u mantel-kleed' Met een milde sin Aen twee stucken ghesnede Geeft om een Beed'laers beed' Om zijn naeckte le'en Daer mede te bedecken. En Christum soo tot liefd' met een Weerom te doen verwecken. 'tIs waer, mee-vriendt Ick hebb' het soo bevonden Den eerste nacht daer nae, Want onverdiendt Quam Jesus 'tselver stonden Met dit stuck mantels drae, En sey Martin: Godt-loont, dat ghy mijn leden Dus boven alle andere lien Meedoghendt, gingh bekleden. O milde handt, Loopt om u paspoort spoedich Haelt voor den halven rock Een beter pandt, Man Godts mildt, en ootmoedich, Een Bisschops hoet en stock, Daer mee ghy Christus koy En 'tvolc van Tours moocht hoeden, En vryen van de helsche proy 'tUwer, en t'haerder goede. Soo, soo; 't gaet wel: Waer is oeyt dierghelijcke Man Gods op Aerd' beaemt? Die Satan fel Het vaentje heeft doen strijcken, Soo dick, en soo ghepraemt? Jae, so veel doode lien Het leven heeft verkreghen? Die heeft oyt zijns gelijck gesien, Die Godt gaf sulcken zeghen? Jae! doen de doodt Hem seer begon te naecken Sprack hy met goet bediedt: Ben ick noch van noodt Mijn Volck ter eenigher saecken, 'Ken schroom den arbeyt niet. Doch u liefste wil Moet over my gheschieden, Ick houde my seer gaerne stil, O Heer, wilt maer ghebieden. Maer ghy, bloedich dier, Die 't Christen padt gaet slimmen, Satan (boos' creatuer) Wat maeckt ghy hier Dus op mijn ziel te grimmen; Wijckt buyten dese uer. Wegh met u swarte maets, Ghy sult gheen reden vinden, Om my in u benaude plaets Eeuwilijck te verslinden. Vtrechs' Patroon, Aensiet Sint Martens Kercke Van Willeboordt gheboudt: Bidt in Godts Throon, Dat Godt doch wil verstercken Ons herten doodt en koudt: Krijgt doch weerom Autaer, en Kercken samen: Maer eerst al t'Vtrecht den dom, En peys, en vrede, Amen. 