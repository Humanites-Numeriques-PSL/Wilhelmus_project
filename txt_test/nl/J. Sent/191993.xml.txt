 OM het leven hierna te erven Moetmen de tijdt hier wel besteden, En om in den Heer te sterven, Wacht u voor onnutte reden, Schaemt u zeden die niet betaemt, Op dat ghy niet wort geblaemt Denckt na wie ghy zijt ghenaemt. Hebt ghy de naem sonder de daet Wat sal dat doch moghen gelden, Als ghy voor de rechter staet, V eygen gedachten sullen u melden Alst vergelden sal geschien, Want hy heeft ooghen die 't al door sien, Dus wilt in tijdts de sonden vlien Want de sonden scheyden u, En u Godt al van malcanderen, Daer moet syn een leven nieu, Ghy moet u gheheel veranderen, En malkanderen hebben lief, Ghy moet wesen eenen brief, Die elck leest tot syn gherief, Datter in gheschreven moet zijn, Dat syn veele goede wercken, Laet u licht soo lichten fijn, Dat de lieden mogen mercken, Dat wy klercken syn van Godt, 'T sal ons dienen 't hooghste lot, Al achtmen ons hier voor sot, Ist dat ghy het onrecht lijdt, Neemt de Consiensie onschuldich tot trooste, Denckt het is nu mijnen tijdt, Datmen my acht gelijck de snootste Maeckt geen Propooste tot schelden veer, Verblijdt om dies wille seer, Denckt wat leedt mijn Meester en Heer. Om de sanger niet te verdrieten, Dit seg ick tot u om scheyden, Conje wat goets hier uyt genieten Schickt u daer na sonder verbeyden, 't Sal u bereyden een rustigh ghemoet, Ist dat ghy Godt wille doet, Ghy sult hooren comt seer soet. 