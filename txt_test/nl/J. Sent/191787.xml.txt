 O Syon wilt vergaren Doet blinckende cleederen aen Verbeyt den Heere der heyrscharen Siet hy sal haest comen saen Dat eynde van aller dinghen Is nu gecomen na by Ontwaeckt wilt uyt den slaep ontspringhen So maeckt u dan de Heere vry Hoort ghy syn stemme heden En verhert u herte niet So sy in de Woestyne deden Waerom datse de Heere verliet Sy en quamen niet inde rusten Dits gheschreven tot onsen vermaen Op dat ons gheen quaedt en soude lusten Al soo't Israel heeft ghedaen. En wilt niet murmureren Teghen den Heere uwen Godt En wilt oock Christum niet tenteren Maer onderdanich wesen syn gebot Wy syn geworden deelachtich Christus in des Vaders schoot Houden wy syn wesen waerachtich Volstandich tot in de doot Weest danckbaer vroeg en spade Doet den bant der liefden aen En versuymt niet de groote genade Die Christus ons heeft gedaen De werelt sal verblyden Gy sult trueren ende droevich zijn Sy moeten al vervolgine lyden Die in Christum gelovende syn. Broeders wilt wesen lanckbmoedich Staet int geloove, bidt ende waeckt Al rasen u vyanden verwoedich De toecomste des Heeren naeckt Siet hy comt inde wolcken Alle ooghen sullen hem sien Dan salder onder alle volcken Groot weenen en huylen geschien. Nu maeckt een bitter clagen Ghy vervolghers over al Wat sult ghy doen in dese dagen Als u Godt besoecken sal Ghy meynt ons te beswaren Maer u strafinge naket schier Onsen Godt sal hem openbaren Voor hem gaet een verslindende vyer. Hy sal syn vyanden legghen Tot syner voeten banck Dan sullen die gherechtighe seggen Dit is de man diet al bedwanck Dan sullen die rechtveerdige blincken In grooter volstandicheyt staen Tegen die ongerechticheyt dencken En haer druck aen hebben gedaen Dan sullen de quade suchten Groot beclaghen sal daer gheschien Dit zijnse die wy deden vluchten Ende nu in glorien sien Och wy ontsinninghe dwasen Hebben verlaten den rechten padt Wy seyden al, dat desen lieden rasen Maer sy hebbent recht voor gehat. Dus sal haer den moet ontsinken Als sy sullen sien der zonden loon Maer die gherechtighe die sullen blincken Ghelijck de Son in haers Vaders troon O ghy verstroyde Isralijten Weest vrymoedich tot inden ent Al wil u dat Beest verbyten Vwe Godt is een eeuwich Regent Hy salse rechten allegader Als Christus u Bruydegom seyt Comt beminde van mijnen Vader Dat Rijck dat is u bereyt Maer tot slincker zyde Sal hy spreken met wreden moet Gaet van my ghy vermaledyde Inde eeuwige Helsche goet. Siet daer worden sy al verdreven Die ter werelt waren seer groot Maer d'oprechte sullen eeuwich leven Want sy lijden ter werelt noot Naer der Godlooser ghedachten Sullen sy haer oordeel ontfaen Die den Rechtveerdigen verachten En zijn van den Heere wech gegaen. O Heer wilt u niet van ons keeren Merckt ons lijden om uwen Naem O Christe, weert al ons verseeren Maect ons door uwen wil bequaem O Vader Godt ende Heere O Princelijcke Majesteyt V sy alleen lof, prijs en eere Van nu tot inder eeuwicheyt. 