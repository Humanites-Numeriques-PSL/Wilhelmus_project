 HEbt lief malcandren alletijdt Gods lief kinders, waer dat ghy zijt, In dorpen ende steden: En uwen tijdt also verslijt, Als rechte Christi leven. Een nieu ghebodt gheef ick u goet Dat ghy malcandren lief hebt soet Sprack Christus tot den synen, Elck een hem daer nae schicken moet Die voor hem wil verschijnen. Maer ist dat ons de liefd' ontbreeckt En connen spreken onverschrickt Met Enghelschen verstanden Gheven den armen 't goet perfeckt, En laten 't Lichaem branden. 4.Met allen macht ons helpen niet, Daerom laet ons sonder verdriet, Wel beproeven te vooren, Of t'werck der liefden nu geschiet, Van ons, na het behooren. En of wy oock so syn ghesint Als Godt, ghenatuert als syn kint Hy is de liefde crachtich: Wie soo lief heeft, als hy bemint, Die is uyt hem waerachtich. Is nu de liefde in ons fijn, So sullen wy lanckmoedich syn, En vriendelijck ghepresen, Benyden tot ghenen termijn, Noch opgheblasen wesen. Oock niet verschalcken met verstant, Noch on-eerbaerlijck doen int landt, Ons eyghen baet versincken, Niet gram worden, der liefden brandt En doet niet erghs ghedincken. Haer blijtschap is doch met bescheyt, Niet over de onrechtigheyt, Maer sy doet haer verblijden Wanneer datmen de waerheyt seyt Die leugens doet vermijden. Also can sy't verdraghen // al, Ghelooven, haer behaghen // al Staet in het hopen puere, Sy lijdt het al // dit ist verhal, Deur der liefde natuere. Noch en vervalt sy nimmermeer Al ist dat de Propheten seer Op houden, en de tonghen, Ophouden sullen inde leer, Soo sal de liefd' verjonghen. Neemt waer, en elck een hier op let Wie soo lief heeft, vervult de Wet Soo Paulus gaet beschrijven, Daerom leert Christus noch te bet In dees liefde te blijven. En daer door worden sy present Voor Christi Jongheren bekent Als diese nu hantieren, Met woorden wercken excellent, En Christlijck manieren. So Heer, maeckt doch ons hert bequaem Dat wy nu lieflijck en vreedsaem, Ons soo moghen bewijsen, Tot heerlijckheyt van uwen Naem Met mondt en daet u prijsen. 