 O Vrienden altesamen Schickt u nu na t'betamen Al op den enghen padt Wilt vleysch en bloet bedwingen Door d'enge poorte dringhen Al na de nieuwe-stadt. Den wech al tot den leven Heeft Mattheus beschreven Te zijn enghe en smal Maer weynich uytvercoren Die na desen wech hooren Maer volghen s'vleys lusten al. Op desen wech publijcke En machmen staen geen swijcke Noch wesen wanckelbaer Noch hincken op twee zijden Maer rechte doore lijden Ende volghen Christum naer. Op d' een zijde wy lesen Is een water mispresen, Op d' ander zijd een vyer Die van desen wech wijcken Vallen in Satans strijcken En in des doots dangier. Die op desen wech raken Moeten haer eerst versaken En slaen hant aen den ploech Sonder eens ommekijcken Dat sy niet en ghelijcken Lots Vrouw' die Godt versloech. Lots Vrouwe was verslegen In een sout-steen bedegen Om dat sy op den wech Was wederomme siende Na Sodoma al vliende Na des Schriftuers uytlech. Op desen wech ghepresen En mach geen onreyne wesen, Na Esaias vermaen Noch vleeschelijcke sondaren, Mogen daer niet vergaren Maer sullen als stof vergaen. Want al onghehoorsame Sal God brenghen in blame En maken openbaer Dat sy niet en beclijven Noch niet en sullen blyven In Gods ghemeynt eerbaer. Want op den Berch des Heeren En mach niemant verkeeren Dan die zijn van herten reyn En sonder smerte leven En recht doen hier beneven Spreken de waerheyt certeyn. Die gheen achterclap spreecken Van haers naesten ghebreken En haer gheen leet en doen Noch gheen woecker en dryven Die sullen al wel blyven Op den Berch van Sion. Christus is oock de deure Al vanden schaep-stal puere Wie door hem wil ingaen Moet desen wech betreden En wandelen in vreden End inder liefden saen. Den wech en't leven reene Dat is Christus alleene Hoort alle na syn stem En treckt door de enge poorte Dats Christus nae 't behoorte Int nieuwe Jerusalem. 