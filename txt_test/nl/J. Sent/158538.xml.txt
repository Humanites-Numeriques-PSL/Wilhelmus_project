 GHy Meemlijckers met naemen Broeders Susters playsant, V Brief end 't Liedt die quamen Op Thessel ons ter hant, Waer door ons liefd' so brant, Dat wy u seynden weeren Een Liedt nae u begeeren Al is cleyn ons verstant. Vyt liefden wy u schencken Nu weer een cleyn vermaen, Dat ghy altijdt wilt dencken Den dach die haest comt aen, Als God oordeelen sal gaen, End' die sentency sluyten, Gaet van my, blijft daer buyten, Die quaet hebben ghedaen. Desen dach wilt ghelooven (Soo Malachias schrijft) Sal branden als een oven Wie quaet end' onrecht stijft, Oft Godloosheyt bedrijft Worden by stroo gheleken Dien dach salse aensteken Datter niet over en blijft. Wildt dit ghedachtich wesen Waer dat ghy gaet by straet, En denckt oock dat wy lesen, Wie niet afstaet van 't quaet, Sal roepen om ghenaedt In 't Vyer, dat eeuwich sal branden, Met knerssinghe der tanden Maer 't sal dan syn te laet. Vrienden salt dus ghebeuren Dus siet hoe dat ghy 't maeckt Dat ghy tot gheener uyren D' eeuwighe pijne smaeckt, Dus bidt doch ende waeckt, Wilt u altijt vercieren Met deucht end' goe manieren, Want desen dach ghenaeckt. Desen dach sal aencomen Alsmen daer minst op acht, Dus stelt u als den vromen Teghens des Duyvels macht Vrymoedich op de wacht, End' wilt u lampen bereyden, V Bruydegom verbeyden By dach end' oock by nacht. Al die wacht met verlanghen Nae dees Bruydegom soet, Sullen die stem ontfanghen Ghy uytvercooren goet, Comt haest'lijck metter spoet, V Bruydegom sal verclaren, In die Wolcken openbaer Treckt nu hem te ghemoet. Dan sullen mede trecken Die dwasen nae Schrifts bediet, Die haer boosheyt bedecken, End' geern een Christen hiet: Maer Godt, die 't al door siet, Sal haer de antwoort geven Ghy hebt boosheyt bedreven, Gaet wech ick en ken u niet. Dan sullen sy suchten Dat Goddeloose ghetal, En weten niet waer vluchten, Daerom sullen sy al Roepen met groot gheschal, Berghen wilt ons bedecken, Die rechter comt hier trecken, Die ons verdoemen sal. Dan sullen die uyt-vercooren Van vreuchden end' jolijt Haer stem oock laten hooren, Nu moghen wy zijn verblijt, Wy hebben nae desen tijdt Ghehadt soo groot verlangen Nu sullen wy ontfanghen, Die Croon ghebenedijt. Vrienden neemt doch ter herten Dit groote onderscheyt, Als d' een met pijn' end' smerten, Eeuwich huylt ende schreyt: En dan Godes volck seyt, Wy hebben den strijdt ghestreden, Ons gheloove vroom beleden, Die Croon is ons bereyt. Oorlof, dits 't concluderen, End ons Liedts fondament, Peynst in al u hanteren Op dees vreucht end' ellendt, Dus denckt altijt om 't endt, Ghy sult (nae schrifts bedieden) Die souden dan wel vlieden, Als een Slangh' of Serpent. Oorlof Vrienden, in't lesten Soo bidden wy u seer Houdt ons dit Liedt ten besten, End' seynt ons een Liet weer, Dit is noch ons begheer, Bedenckt u swacke leden Oock in uwe ghebeden, Ick beveel u den Heer. 