 LIcht is mijn jock en soet, Spreeckt Christus hooch verheven, Broeders en Susters vroet, Ghy die hier hebt u leven Onder dit jock begheven, Wilt doch tot geender tijdt Moewillich wederstreven, Maer draecht het steedts met vlijt. Ydelheyt is doch maer Al des Werelts begheeren, Haer vreucht is niet dan swaer Arbeydt vol van verseeren, Dus wilt u daer af keeren, Aenmerckt wat Syrach leert, Dat wie 't Peck gaet hanteeren, Wort daer mede besmeert. Seer qualijck cont ghy twee Heeren dienen te maten, Oft ghy sult door onvree Den eenen haest verlaten Dus wilt de Werelt haten, En Godt alleen aencleeft, V Cruyce wilt op vaten, Soo Christus ghedaen heeft. Bedenckt altoos den dach In dien ghy zijt ghetreden Met Godt in een verdragh, Dat ghy sout al u leden Tot synen prijs besteden, En leven hem alleyn, Ghy onvergaeft met vreden V wil in synen reyn. Een name heerlijck groot Hebt ghy alsdoen vercregen, Gods Bruyt seer minjoot, Gods Tempel onverswegen, Dus wilt van u uyt vegen Wat hem mishaghet fijn, Soo sal hy steedts genegen In u te woonen syn Trouw hebt ghy hem belooft, Wilt u beloften houwen, Tot u Heer, Man en hooft, Ginght ghy hem eenmael trouwen, Als deuchtsaeme HuysVrouwen, Zijn wooningh' schoon verciert, Wat hy nood' mach aenschouwen, Sulcx verre van u stiert. Eerdt hem soo Kinders wijs Hier eeren haren Vader, Gheeft hem alleen den prijs, Want hy is u ontlader, Niemant sy een versmader, Van syn castijdingh' hier, Na dien hy u te gader Noemt Kinders goedertier. Eylaes dees ydel naem Can u niet salich maken, Door het gheloof bequaem Moet ghy daer toe gheraecken, Het welck in allen saecken Door liefde dadich is, T' hert moet vernieuwg' smaken Oft anders jaecht ghy mis. Laet gheen gheveynsden schijn By u niet zijn bevonden, Want haer deel is in pijn By toovenaers en Honden, Vliedt neerstich voor de Sonden, Als voor een Slange quaet, Doet goet tot allen stonden Een yder in syn staet. Certeyn 't is niet ghenoech Dat ghy voor 't quaedt - draecht schromen, Ist datter spaed noch vroech Gheen goe vruchten voortcomen, So zijt ghy maer als bomen Groen sonder vruchten hoort Want altoos by den vromen Wordt goede vruchten gespoort. Knechten die haren Heer Wel gheen ontrou bewijsen, Ist dat sy met begheer Tot syn arbeyt niet rijsen, En doen die moet jolijsen Voor luy, traegh en veracht, Hoortmen die steedts misprijsen Dies u hier wel voor wacht. Even met sulcken vlijt Als ghy eer hebt bewesen, Om de sonden vol nijt Te dienen seer mispresen, Soo dient nu oock in desen De gherechticheyt goet Toont dat ghy zijt verresen Met Christo wel ghemoet. Zijt ghy ghestorven af V sonden en ghebreecken, En die int Doopsels graf Begraven en versteecken, Ghy moet door traecheydts treken Niet stil en ledich staen, Maer moet voordts onbesweken In een nieu leven gaen. Denckt dat ghy op een reys Die ghy hadt aenghevanghen, Bleeft staen in swaer gepeys En niet vordert u ganghen, Al stondt ghy met verstranghen Eeuwich stil en beswaert, Soo sout ghy niet erlanghen De plaets, daer ghy gheern waert. Op reys zijt ghy nu siet Om gaen na s' Hemels feeste, Gaet voort, wort moede niet Maer blijft sterck in den Gheeste, Al wil de helsche Beeste V teghen staen seer straf, Vreese niet voor haer tempeeste En laet van gaen niet af. Cromme sy dwegen breedt Wilt neerstelijck vermijden, Den engen wech recht treet Neemt merck tot allen tijden Op 't licht, 't welck met verblijden Voor u gaet onghefaelt Wilt dat alleen na schrijven Oft anders ghy dwaelt. Hebt op u voet wel acht Dat ghy niet valt ter eerden, V oock voor stoten wacht Bidt altoos Godt van weerden, Dat hy u help volheerden In al aenlegghen stranck, Neemt niet als den verkeerden Achterwaerts u ganck. Tot in u ent ghetrou Wilt op desen wech blijven, En niet met Lots Huys-vrou T' ghesichte te rugghe drijven, Met Israel niet kijven Om de vleysch-potten gaen, Hope sal u dan stijven Int gaen door de Jordaen. Een Landt lustich begroeyt Sult ghy aldaer be-erven, Daer Melck en Honich vloeyt Vreucht zuldt ghy daer verwerven, Die niet en sal versterven Eeuwich, naer Schrifts verstant, Nimmermeer zult ghy derven Gods aenschijn triumphant. Rust vindt ghy daer certeyn Van al u arbeyt sware, Cleeders van zijde reyn Sult ghy aen doen eerbare, En blincken als de clare Son in des Hemels throon, Sulcx is alleen voorware Der volstandighen loon. Oorlof des Heeren vreed Wensch ick u voor t'leste, Liefde na Christen zeed, Blijft schuldich als een reste, Ghedenckt mijns oock in 't beste Schoon of ghy mijns niet siet, Ick coom Oost ofte Weste Vwes vergheet ick niet 