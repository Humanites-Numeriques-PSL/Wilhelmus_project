 WY bidden u Vader ydoon Door Christum dijnen lieven Soon En door den Heyl'ghen Gheest waerachtich Wilt doch na u beloften reyn, By ons hier wesen int ghemeyn, met u heylighe Gheest seer krachtich Maeckt ons vierich ende bequaem, Op dat wy uwen heyl'gen naem Te recht moghen aenroepen vaerdich, Dat wy in dit aertsche foreest, En van herten seer onbevreest, Loven uwen name eerwaerdich. Aensiet u knecht tot deser stont Geeft hem u woort in synen mont Dat hy 't mach spreecken t' onser Leere, En u verholentheyt doen kont, Dat wy 't verstaen van herten gront, En bewaren tot uwer eere. Laet u beloften nu ter tijt, So Esaias ons belijt, O Heer aen ons vervullet wesen, Dat uwe woort heerlijck en goet, Niet ledich tot u keeren moet Maer dattet doe u wil gepresen. Maeckt ons waerdich ende bequaem, Om u heylighe woort eersaem, Met sachtmoedicheydt te ontfanghen Dat wy altijt met goet accoort Als Gods kinderen toebehoort, Als na Gods Rijck moghen verlanghen. Laet ons altijt gedachtich zijn De liefde Gods op dit termijn, Die hy door Christum heeft bewesen, Doen hy quam uyt syns Vaders schoot En syn root bloet voor ons vergoot Wilt dit altijt ghedachtich wesen. Die Godes liefde recht doorgront Die sal oock weder gaen terstont, En synen broeder liefd bewijsen, Hy sal oock licht alle verdriet, Dat hem ons Godes naem gheschiet, Boven 't gheluck der werelt prijsen Dus bidden wy Hemelsche Vaer Dat uwe woort alsoo vruchtbaer Altijt in onse hert mach bloeyen Op dat wy hier int aertsche lant, Mogen lichten met goet verstant Altijt in deuchden overvloeyen. Op dat daer noch veel moghen saen, Tot uwen heyligen Berch gaen Om uwe Woort aldaer te hooren, Op dat sy oock nae desen tijdt Van herten mogen zijn verblijt, Met vele Godes uytvercooren. O Princelijcken Vader goet, Laet ons gebedt al metter spoet Tot u al door die Wolcken dringhen Dat wy alsoo door uwe kracht Overwinnen des duyvels macht En also uwen wil volbringen. 