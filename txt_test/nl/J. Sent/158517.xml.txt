 IN waer ootmoedt o Heere fijn Buych ick de knyen des herten mijn, Sonder respijt, Voor uwe Majesteyt divijn Tot deser tijdt. Aenhoort mijn weenen en claghen groot Mijn suchten en treuren in deser noot Van mijn droefheydt Tot u mijn trooster minioot, Word ick gheleyt. Niet laet my Heer versincken och In meerder droefheydt als ick noch, Ghecomen ben, Maer wildtse Heer verlichten doch Dat ick ghewen. Tot u mijn troost en solaesheyt fris Te stellen en hoopen heel ghewis Op d' eeuwighe vreucht, Die alle vroomen by gheleydt is Te zijn verheucht: In dit boos sondich leven quaet In dese Werelt obstinaet, Laet niet mijn Ziel Gheneghen zijn tot hooghen staet Van u ghehiel. En dat ick mijn beroepingh claer Met rechter vreesen mach nemen waer Voor u o Godt En crijghen dan o lieve Vaer, Het goede Lot. Nae uwen Woordt hout my voort By u Ghemeynt in goedt accoort, Dat ick hier nae Mach comen daer blijdtschap oorboort Vroech ende spae. T' is Heere Godt hoort mijn vermaen D' soete Troon daer d' Enghelen staen Voor u Aensicht, Om u te looven en prijsen saen Int eeuwich licht. Al Aertsche dinghen moghen wel wy Verlaten ende hier by ty, Ons hert en sin Strecken daer heenen daer Heer ghy Sijt ons ghewin. Ende betrachten datmen siet Des Menschen leven als een Riet, Ofte als een Blom, Sneellick vergaen en wort te niet In corter som. Christ'lijck die hier van scheyden mach Och wat heeft hy een vrolijcken dach Te verwachten milt, Als die Godtloosen met gheclach Worden ghefilt. Kloecklijck wilt daerom Heere goet Mijn leven stieren tot oodtmoet, Nae die Schriftuyr, Op dat ick mach de Croone soet Be-erven puijr. Loflijck vervreucht in s' Hemels dal By het lief uyt-vercooren ghetal, Op Syons Berch, Daer het al rusten en musten sal, Sonder gheterch. En al haer Tranen af ghedroocht Van droefheydt in blijdtschap verhoocht, Sullen sy zijn Gheen doodt, gheen noot, gheen prijckel moocht Haer wesen pijn. Seer vreuchdich lieflijck ende schoon Sullen sy daer met s' levens Croon Staen wel verciert, Voor u o Godt in uwen Troon Wel ghemaniert. DOCH om u Heer te prijsen alleyn Zal besich wesen int gemeyn, Dat roert en sweeft Maer noch te cleyn, is Heer certeyn Al datter leeft. TER eeren u o Vader fier Met Soon, en Gheest, een Godt alhier, Is dit ghewaecht, Van eener die seer goedertier Veel liefden draecht. 