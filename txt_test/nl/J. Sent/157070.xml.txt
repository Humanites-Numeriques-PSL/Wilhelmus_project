 AVondts en Morghens tot u Heere Stort ick die ghebeden mijn, Als u Dienst-maecht swack ende teere Om by u verheucht te zijn, Want ick alhier niet en aenschou Als groote droefheydt ende rou Door den gheen, die certeen, Hier wil soecken, Te behaghen Heere, u, End een reen, hert alleen, Als den cloecken, Heeft tot uwer leere, nu. Cleyn ende groot, arm ende Rijcken Sietmen eylaes dolen, gaen, Jonck ende Oudt oock desghelijcken Meest op een verholen, baen, Om dat elck een roept even seer, Coomt hier, coomt hier, hier is Heer, Maer den boet, niemant doet, Diet geloove Van ons is eysschende claer, Maer elck spoet tot den gloet, Vande Ove Des Afgrondts en helschen schaer. Koningh der Koningen Heere goedich, Immers ist af-grijslijck oock, Alsmen denckt op de helle gloedich Daermen niet dan pick en roock Siet, om die quade zielen boos, Te quellen eeuwich en altoos, Daerom tot, u o Godt, Coom ick vluchten, Om van u te zijn vertroost, Met het lot, sonder spot, Der ghenuchten, Door u lief kint my verloost. Heerlijck is uwen Naem verheven, Boven alle Vorsten fier, Die na des werelts lusten leven Want haer pracht vergaet doch hier, Maer uwen cracht soo Davidt seyt, Duyrt altoos, en in eeuwicheydt, Daerom ghy, weerdich zy, Eer t' ontfanghen, Van al dat op Aerden leeft, Met een bly, herte vry, En Lof-sanghen, Den Heer synen prijs op gheeft. UYT sulcker saecken ist beginnen, Dat ick mijnen toe-vlucht nam, Tot u o Godt, met hert en sinnen Weest doch nu op my niet gram, Dan wilt mijn sonden menichfout Daer in ick gheweest ben te stout, Schelden quijt, nu ter tijt, Vyt ghenaden, Door u liefs kints lijden, snoot, Om 't jolijt, daer ghy zijt, Onbeladen, Te sien het verblijden, groot. BEtrachten laet my daerom stedich Wat dat uwen wille, is, Altoos neerstich, nimmermeer ledich Vlieden daer gheschille, is, En dat ick daer door nacht en dach My tot het goet doen spoeden mach, En u Wet, naer't opset Te volbringhen Voor soo veel mijn swackheydt draecht, Dat 't ghebedt, onbelet, Mach door dringhen, Den Wolcken, soo't u behaecht. Rechten laet my daer nae mijn gangen Om u te behaghen wel, Oock hebben nae u mijn verlanghen En des Werelts boos opstel, Met Hert, en Sin, verlaten ras Op dat ick worde op dat pas, Nae den Gheest, alder eest, Nieu ghebooren, Vyt water, na het betaem, En dan meest, onbevreest, Reyn mach hooren V heylich Woort aenghenaem. Tot het gheloove leert my keeren En daer in bewijsen deucht, Lijdtsaemicheydt tot uwer eeren En de liefde daer by veucht, Godtsalicheydt, en hope vast, Der Broeders liefde daer by past, En alsdan, aen elck man Liefd' te thoonen, Soo ons daer toe Petrus raedt, Om daer van, t' ontfaen dan T' schoon beloonen, Der Hemelscher soete staet. Schoon ende heerlijck is het wesen In u Hemelrijck vermaert, Dus wort ghy Heer van my gepresen Om by u te zijn vergaert, Dat bid ick u uyt s' herten gront, Nu ende voorts tot aller stont Want ick sal, hier int dal V Naem prijsen Soo langh ick op Aerden leef, Om voor al by't ghetal Te verrijsen, Aller vromen, als ick sneef. Dus helpt my doch ghy Hemels reyne, En al wat daer leef, propijs, OCH ick bevind my selfs te cleyne TE vercunden s' Heerens prijs Recht seydt nochtans mijn Ziele danck, V Heere Godt met dit gesanck, Om den Croon, door u Soon Ons verworven, Te be-erven in u Rijck, Doen hy schoon, en ydoon, Was ghestorven Voor ons Menschen alle ghelijck. 