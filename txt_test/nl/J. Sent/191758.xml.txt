 WIe is die sal woonen eenpaer, In u lieflijcke tenten Heere? Wie sal doch verkeeren hier naer, Door u goetheyt sonder ghevaer Op uwen heyligen berch met eere. Het sal wesen die mensch eerbaer: Die steedts wel doet in alle dinghen Ende reche handelt int openbaer, Wiens mondt dat oprecht is ende waer Ghestadelijcken sal voortbringen. Die gheen achterclap spreeckt onvroet Tot zijnes naesten smaet en schande, Die tegen hem oock niet mis doet, Noch mis handelt, maer hem behoet Voor oneeren menigherhande. Die oock den Godtloosen veracht Ende daer toe eert tot allen stonden, Hem die den Heer vreest met aendacht: Die zijn beloften heeft volbracht, Al waert oock zijn schade bevonden. Die tot woecker niet gheeft zijn gelt Ende geen gaven oyt heeft ghepresen, Om trecht des vromen met ghewelt, Te breecken, die so is ghestelt, Sal voowaer ghelucksalich wesen. 