 ICk heb een uytghelesen Groot Avontmael bereyt, En veel gasten tot desen Ghenoot uyt minsaemheyt, D' uyr om ter tafel wesen Is gheresen. O ghy mijn onderdanen Knecht, gaet nu het ghetal Der ghenoden vermanen Te comen, seght 't is al Bereydt dat zy en hoeven Niet te toeven. Coomt nu al wel beraden, O mensch wie dat ghy zijt, Bereydt is uyt ghenaden s' Levens soete maeltijt, 't Is nu de uyr om comen. Vyt t' verdomen. d' Een seyd' Acker schoone Heb ick ghecocht, en dien moet ick selfs in persone Nu nodich gaen besien, My isser wel te deghen Aen gheleghen. Dat heerlijcke landt bouwen, t' Veldt vol vruchten verciert, Is lustich om aenschouwen, Vee menich schoon ghediert Daer my profijt van allen Mach toe-vallen. Ick bid' u wilt beloven my t' excuseren schier, Van die weertschap daer boven, Want mijn hert is doch hier, Te leven overvloedich En hoogh-moedich Ick hebbe vijf jock Ossen Ghecocht, dus bid ick u, My met onschult te lossen, Want henen treck ic nu, Om te besien de beesten, Niet ter feesten. Want ick nu moet seer vierich Waer-nemen den tijdt eel, Sy en syn al niet gierigh Die gheeren hebben veel, men moet voor d'oude daghen Sorghe draghen. En ick hebbe uyt minne Ghenomen nu een Wijf, Die my voor al staet te sinne, Om haer schoone jonghe lijf, My en connen gheen saken Soo vermaken. Liefde oncuysch van zede Is oorsake hier van, Dat ick nu oock niet mede Gaen en wil, noch en can, Want my noyt gaen te gaste Ergher paste. Te rechte heb ick tooren, Ick noode blijdelijck Mijn Rijck elcken te vooren, Maer al tot tijdelijck Treckt meest der ydel Menschen Sien en wenschen. Gaet heen snel op de straten En steeghkens van der stadt, Brenght sonder achterlaten Dat arme volck en wat, Voor creupelen lam en blinden Ghy sult vinden. En hier in comen laetse: O Heer, het is ghedaen, Noch isser ruymer plaetse: Soo wilt te lande gaen, Aen tuynen daer gheleghen, En op weghen. En ghy sultse oock dwingen Te comen onbevreest Met mijn woort, dat door-dringhen Can, tot dat ziel en gheest Scheydet, en oock met eenen Mergh en beenen. Al sulck volck laet vervullen Mijn huys, want generael Gheene smaken en sullen Mijn vreuchdich Avontmael, Van die daer te vergaren Ghenoodt waren. Het Avontmael waerachtich, t'Hemelsche wesen soet, Om daer te comen crachtich, Broeders, u beste doet, Den Heere sal u stercken In syn wercken. 