 WY bidden u, o Heere der heerscharen, Die hier als nu, in uwen naem vergaren Wilt doch nae u woorden op dit termijn Int midden teghen-woordich by ons zijn. Want sonder uwe cracht o Heer in desen Ist niet gheheel met onsen werck uytghelesen Het welck, o Heer voor u niet en bestaet Als ghy met ons in een recht oordeel gaet. Daerom bidden wy u o Heer aendachtich, Wilt ons senden u heyl'ghen geest waerachtich, Die ons recht leert in uwe weghen gaen, Oock recht den sin van uwe woort verstaen. Opent den mont, o Heer uws knechts aendachtich, Dat hy ghesond, u woordt uyt spreeckt waerachtich, Den rechten sin in maticheydt bequaem, Tot den prijs van uwen heyligen naem. Gheeft doch o Heer, dat wy uws woorts verclaren, Van herten seer ghetrouwelijck bewaren, Jae dat wy uwe groote liefde saen, Te recht begrypen en oock wel verstaen. Dan sullen wy, u Heer te recht beminnen, Van herten bly, met onse hert en sinnen Ende onse naesten tot aller tijt Oock te recht lief hebben sonder respijt. O Heer laet ons Ghebedt tot onser vromen, Te recht voor u, al door die wolcken comen, Wilt het doch daer ghenadelijck aensien, Dit hoopen wy, o Heer tot allen tien. Lof eer en danck zy u Vader verheven Door uwen Soon en Heyl'ghen Gheest ghegeven, Lof prince Godt, o hoochste majesteyt, V willen wy loven in eeuwicheyt. 