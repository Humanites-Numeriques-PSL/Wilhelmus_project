 KNechten Christi bequame Hout vromelijck die wacht Die draeght alsulcken name En hebbet daer op acht Dat het mach wesen claerlijck T'houden die wacht seer coen Al valtet dickwils swaerlijck Treckt dan doch aen de schoen. Recht isser een stad seer schone Vol kostelijck ghewaet Met Gout Peerlen ten toone Wie daer nu heenen gaet Om hem recht te bewaecken Wilt u op schorten al Stocken in d' handen raecken Vrymoedich over al. Ick ben seer onbequame, Dat ick u schrijven soud Van sulcken stadt eersame Daer d' straten syn van goudt Hoe moeten sy bereyt wesen Die op die mueren staen Om wacht houden in desen Die stadt seer hoogh genaemt. Nu is die stadt noch meerders Alsmen beschrijven can Och Wachters ende Herders Siet nu toe over al Daer is veel van gheschreven Van de Vyanden groot Zy moeten syn verdreven Al quammet tot den doodt. Al schrijven wy van wachters Die op die mueren staen En in die poorten crachtich Met harnas aenghedaen Soo moeten oock by desen De borghers al ghelijck Oock wel ghewapent wesen, En nemen gheenen wijck. Want zijn die borghers flouwe En maecken groot getier, Zy maeckten groote rouwe Voor die staen op de muer Met vreesen en met beven Zijn die Wachters belaen, En sorghen al voor sneven, Maer troosten wijf en man. De dienaers syn so moedich En Leeraers wel gherust Dat de stadt overvloedigh Daer sy waken met lust Dat die wel wort gebouwet, Van werck-lieden ghenaemt Van steenen fraey ghehouwen By malcanderen versaemt. Rechte Wachters bequame, Syn wy van nooden seer, Ellendich en eensame, Sijnde swack ende teer Wy syn soo haest verslagen Men loopt al nae de wacht Maer laet ons met haer wagen En maeckens niet versaecht. Die haer wacht houden coene Sonder sweert of gheweer, Met t' sweert des geest ten toone Te draghen nae en veer Dat zijn de rechte Herders, Al voor de schapen al, Maer d' schapen oock van weerden, Sijn ghehoorsaem over al. Siet Broeders in den Heeren Al is dit hier ghestelt, Niet dat ick u wil leeren Maer dat wy houden t' Velt Och neemt het my ten goeden Ick wensch u Godes vree, En dat ghy wel meucht voeden En comen in s' Hemels stee. 