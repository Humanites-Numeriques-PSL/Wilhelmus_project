 MYn Ziele wilt den Heere met Lofsanck prijsen, Al wat in hem is moet hem eer bewijsen Ende zijnen heyl'hen naem loven met vliet Wilt hem prijsen end roemen onbeladen, O ghy mijn ziel looft des Heeren weldaden, Die ghy ontfanghen hebt, vergeet die niet. Looft hem die door syn goetheyt hooch verheven, Die sonden al u gantschelijc heeft vergeven En u gheneest van u ghebreken groot. Prijst hem die u heeft vry ghecocht u leven, Vander doot, dewelc u seer heeft doen beven Die u nu omringht met genade bloot. Die uwen mondt volmaeckt met goet end vreuchden End u jonck maeckt, end daer toe oock vol jeuchden, Alsomen den Arentjonck werden siet. Hy is de Heer, die ghedenckt t' allen tijden Ghenadelijck hen, die hier onrecht lijden Dat recht is te doen in al haer verdriet. Hy heeft Mosi dat wy niet souden dwalen Sijn wegen verclaert end willen verhalen, Israel heeft hy ghetoont syn doen al. Hy is een Heer barmhertich ende seer goedich Hy vergeeft haest, ende is tot toorn lancmoedich Volmaect in goetheyt, t'welc hy blyven sal. Het is wel waer dat als wy ongestadich Hem vergrammen so straft hy ons genadich Nochtans blijft hy niet verstoort langen tijt Hy handelt met ons niet na onse sonden, Hy is vriendelijc end straft tot genen stonden Ons na verdienst, maer schelt ons alles quijt. Soo hooch als den Hemel staet vander eerden Soo groot is syn goetheyt, hen die aenveerden Die heylighe vreese zijns woorts voortaen, Veel wijder van 't oosten claer is gestanden Van den westen: so heeft sonden end' schanden Ons' God van ons in genaden ghedaen. Gelijc een vader hem pleecht te erbarmen Over syn kint, so wil hem God ontfarmen Over hen die hem vreesen int ghemeyn, Wat de mensche dat bekent de Heere, Hy weet oock wel dat wy vol van oneere, Niet anders zijn dan stof ende stanck onreyn. Als gras en hoy is hier des menschen leden, Die heerlijck bloeyt, zijnd' een wijle verheven Als een schoone bloeme staend' op dat veldt Maer als de wint eenmael daer over dryvet. Sy vergaet haest, so dat niet langer blyvet Haer plaetse, daer sy voormaels was ghesteldt. Maer Godts barmherticheyt sal eeuwich dueren, Hem die hem vreesen: end' tot elcker uren, Over's kints kint blijft syn gherechticheyt, Dien die syn Bont houden sonder afwijcken, Die synen wille steedts doen desgelijcken, Wt s'herten gront met aller vlyticheyt. Godt heeft synen stoel vastelijc bereydet Inden hemel, en syn rijck uyt ghebreydet Den welcken alles onderworpen is. Dies looft hem ghy Engelen sterc in crachten, Ghy die daer wt richt met vliet en met machten, Zijn bevel, met haest end met vreucht ghewis Looft den Heer, alle ghy Hemelsche scharen End maeckt hem groot ghy syn trouwe dienaren, Die synen wille tot aller tijt doet: Wilt al syn doen over al heerlijck loven, En ghy mijn Ziel, wilt den Heer van hier boven, Altijdt groot maken met hert end ghemoet. 