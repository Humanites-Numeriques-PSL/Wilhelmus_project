 GHenade, vrede t'samen Na 't betamen Wensch ick den Christen aert Die haer van Godt niet schamen Want haer namen Zijn in 't Boeck des levens bewaert Die van nieuw zijn gheboren Niet als vooren Vyt Water, Vier, en Gheest Dat zijn Gods uytvercoren Want sy hooren Sijn stem, en volghen hem onbevreest Want sy int herte binnen Seer beminnen Godts Woort, d'welck haer geest raet Dat zy, eer zy't beginnen Wel versinnen En aflaten van alle quaet. Die van der boosheyt keeren En Godt eeren In een nieu leven fijn Sullen van s'werelts Heeren Na Gods leeren Ghehaet ende verdreven zijn. Hoe wel sy boven maten Wilt dit vaten Prijsen Christum eerbaer En al dat sy besaten Hier verlaten Om Godes Woordt de waerheydt claer. Na de waerheyt sy haken Ende waken Soo datmen dickwils siet Dat sy aen palen, staken Moeten raken En om Gods woordt lijden verdriet. D'woort was in't eerste aencleven By Godt verheven En Godt was d'woor. voorwaer In hem so was dat leven D'welck ghegheven Is, den mensch tot een licht eerbaer. Soo seer heeft Godt almachtich 'T is waerachtich Dese Werelt bemint Hy heeft uyt liefden crachtich Zijt ghedachtich Voor haer gegeven syn lieve kint. Christus die quam op d' eerde Groot van weerde Van syn Hemelsche Vaer Het vyer dat ons verteerde Hy van ons weerde Om ons verlossen allegaer. Al die in Christo reene Groot en cleene Ghelooft, en voort wel doet Die laet hy niet alleene Noch in weene Maer hy maecktse Gods kinders soet Men can doch niet doorgronden Noch vermonden De liefde Christi groot Dat hy ons door syn wonden Heeft ontbonden Ende bevrijt al vanden doot. Dus ghy Adams gheslachte Cleyn van machte Looft Godt en prijst hem seer Met hert, met daet, met crachte Met ghedachte Door Christum onsen lieven Heer En aen zijn woort wilt houwen Met betrouwen Vaste tot inden ent Soo sal hy int benouwen V bedouwen Met synen Gheest seer excellent. 