 HEt scheyden valt ons suerelijck 't Is liefde die het doet, Hierom zijn wy soo treurelijck Bedroeft in ons ghemoet. En mocht het Godt behagen Dat wy bleven by een, Den tijt van onsen daghen In rechter liefden reen. Elckanderen te stichten Met ons liefs Heeren Woort, Het soude ons verlichten, En gheven groot confoort. Scheyden gaet ons bedroeven Het doet ons lijden aen, Hoopten wy niet hier boven By een te comen saen. Keert doch al u ghedachten Tot Godt in u ghebedt, Dat wy ons moghen wachten En houden onbesmet. En hy wil ons bewaren Van't quaet door syne handt, Nae zijnen wil vergaren In het Hemelsche landt. Naer 't wellick wy verlangen Och waer vervult de tijt, Om de Croon te ontfanghen Van Christo met jolijt. Haest sal de Heere comen Dat weten wy voorwaer, Dan worden opghenomen Gods kinder allegaer. Ey lieve laet ons waken Vyerich tot aller stont: Op dat wy daer gheraken Verschijnen heel ghesont. Ja laet ons 't nieu aenveerden En lopen niet meer blint En daer in trou volheerden Elck als een lieve kindt. Sijn wy Gods uyt-vercoren, En draghen dennen naem, Soo laet ons naer 't behoren Nu leven ghehoorsaem. t' Is haest aen eyndt gelopen Ons tijt is seer na by, Wy moeten vastlijck hoopen Dat Godt ons hulper zy. Een dinck laet ons versinnen t'Wort ons gheleert van Godt, Elckandren te beminnen 't Is het nieuwe ghebodt. Reyn liefde wilt oorboren Draeght doch elckanders last: Als Christus deed' te voren 't Is syn leer, houdtse vast. Met danc laet ons hem prijsen Die ons dus heeft versaemt, En ons eerlijck bewijsen Als onsen roep betaemt. Als wy nu moeten scheyden Van een, op dit termijn, Soo wil u Godt gheleyden En u behoeder zijn. Nu adiu allegader, Zijt bevolen ghelijck, Godt onsen lieven Vader, In syn ghenade Rijck. Seer lieffelijck in vrede Gheleyd' u synen Gheest, Tot ghy in s'Hemels stede, Comt (uyt dit wilt Foreest. 