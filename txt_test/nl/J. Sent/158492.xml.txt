 GHy cleyne Christen hoopken och Moet wassen en vermeren Ghy zijt soo cleyn een schare toch Wilt Godt met wercken eeren Siet niet op de Werelt, vleesch, noch bloet Noch op dit cleyn vergancklijck goet Maer slecht op 't woort des Heeren. Lieve Christen Vergadering Ghy zijt van cleynen hoope Vermaent malcanderen sonderling Dat niemant ruym door-loope Slaet altoos op malcander acht Wacht dat niemandt van ons gheslacht Sijn eerst gheboort vercope. Christen ghy heylich Priester Gaet niet op duyster wegen Siet niet met Lots Huys-vrouw weer om Daer ghy zijt uyt-ghestegen Wie aen de Ploech hout, en om siet Is nut tot het Rijcke Godts niet Dus wandelt doch te deghen. Kinders Gods neemt u tijdt wel waer 't Is schier de laeste stonde Wort nu niet mat noch wanckelbaer In Godes woort bevonden En laet de liefde niet worden cout Maer waeckt, bidt, altoos jonck en out Vierich uyt herten gronden. Och sticht malcander dach en nacht Vermaent den een den ander Wacht dat niemandt van ons gheslacht Int ongheloof verander, Gheeft altoos goet exempel voort Wacht datmen niet quaets van u en hoort Maer leert, straft, dreycht malcander. Eert Godt met liefde sonder smert Met herten, tonghen, monden Wacht dat niemandt in een boos hert Des ondeuchts wort bevonden 'T welck treckt van Godt en zijn Ghemeent Siet toe dat niemandt wort versteent Door valsch bedroch der sonden. Godt wilt alleen navolgen fijn Toont in als een nieu leven Laet Gods Woort niet ghelastert syn Wilt goet exempel gheven Weest ghy een spiegel alle man Datmen van u diet segghen can Dat ghy quaet hebt bedreven. Met wercken wilt volbrengen wel Dat ghy met tonghen spreecket Wilt metter daet volbrengen snel Dat van Godt wort ondecket Wilt metten mont belijden niet En loochenent met de wercken siet Het niet doen vertrecket. Werck en daet wilt bewijsen jent Dat ghy zijt rechte Christen Den Boom men aen zijn vruchten kent Dus hebt gheen arghelisten Volcht vyerich nae u Heer u Godt Hebt hem lief, en houdt syn ghebodt Schout alle Antechristen. Dat niemant Gods ghenaed versuymt Op datter niet een quade En bitter wortel uyt en schuymt En doe soo u ziel schade En gheeft laster noch erghernis Noch oock gheen quaet ghetuygenis En wijckt soo van Gods pade. Leven wilt na Gods Woort en Leer Wilt alles ghelijck wesen V Vader, Meester ende Heer Volcht hem in als na desen Bewijst met werck en daet altijt Dat ghy oprecht herboren zijt En dat ghy Godt gaet vreesen. Doch wilt Godt u Prins u Heer Met werck en daet belijden Soeckt meer Gods eer dan smenschen leer Wilt voor de waerheyt strijden Met ooghen traen ick u vermaen Wijckt geensins vande rechte baen Wanckt niet aen beyde zijden. 