 VAder ons in Hemelrijck Daer is gheen Vader uws ghelijck Men vindt op aerden niet een man Die sulcke gaven geven can Als ghy u kinders heeft ghewis Al die op u betrouwen fris. Wat mooghdy dencken, Heer bemint Ick heet u Vader als een kint En siet doch niet mijn stoutheyt in Want ick doch niet eens weerdich bin Te syn u soon oft kint bequaem Oft te voeren alsulcken naem. Lof noch kindts eer, en hoort my niet Noch oock te heeten u kint siet Want ick dus langh u goeden al Hebbe verteert met Babel mal, Dus ben ick niet meer u soon, och Maer kent my voor een huerlinck doch. En ic heb my met verckens draf Langhe vervult en met vuyl caf Met valsch duerdeech en Duyvels leer Dewelck my versade nimmermeer En altoos seer mijn Vaders faem, Gelastert, en syn heylich Naem. Och weenen, huylen mach ick wel Dat ick geweest heb dus rebel Vader ick heb ghesondicht swaer Voor u en inden Hemel claer Ick bid u Vader t'allen tyen Wilt my doch voor u knecht aensien Wat danck sal ick dees Vader doen Hy neemt my aen met een kindts soen Met een trourinc hy my ontfanckt Een Bruylofts cleedt hy my omhanckt Sijn Lam liet hy voor my doodt-slaen En voor syn kint neemt hy my aen. Eer, lof en prijs soud ic dan niet V gheven als een goet kint siet Want ghy my met Kindts goedt vervult En hebt my vergeven mijn schult Soud ic nu sulcx verswygen plaen De steenen mochten roepen gaen. Mijns Vaders lof, prijs ende eer Wil ick verswijgen nimmermeer Wat int hert is, de mondt uyt geeft Een vat geeft uyt sulck alst in heeft Hoe can een vloet bedwingen hem Als sy eerst loopt sonder ghetem. Ick noem u Vader als een kint Want ghy my een goet Vader bint Al ben ick niet meer dan een knecht Ghy gheeft meer dan my toecomt recht Ghy Vader gheeft my een kindts loon Al ben ic sulcx niet weerdich schoon. Ic dencke dickwils Vader mijn Op de groote ghenade dijn Dat ghy ons so lief hebt gehadt En thoont ons u verborghen schat Dewelck de werelt verborghen is Dat geeft ghy ons te kennen fris. Gegeven can ick nimmermeer V prijs ghenoech, mijn Godt mijn Heer Ick lach dorstigh en hongherich cranck Nu heb ick spijs genoech, en dranck Ghy doet mijn ooghen op, ghewis Nu sie ick't licht uyt duysternis. Mijn Godt waert niet een leelijck dinck? Dat ick u daedt verswygen ginck De Voghels ende dierkens kranck Loven u al met lof-ghesanck Hoe en soud u niet loven fris Die met verstant gheschapen is. Vader mijn hert dat leyt gewont Om dat mijn mont, niet can doen cont V goetheyt die ghy in my prent Can ick voorwaer niet doen bekent V daet niet uyt te spreken is Met Engelsche tonghen ghewis. Mijn mondt en can niet doen al cont Dat ghy my gheeft int herte gront Ghy stort my dick sulck blyschap in Ick weet van vreught niet waer ick bin V liefde heeft my heel door-wont Mijn ziel dorst nae u tallen stont. Heer Prins, Godt Vader uwe eer Can ick vol-prijsen nimmermeer Och oft de werelt ware cont Ons liefde, begeerte, en gront Ende smaeckten oock Gods geest fijn Sy souden gheen vervolghers zijn. 