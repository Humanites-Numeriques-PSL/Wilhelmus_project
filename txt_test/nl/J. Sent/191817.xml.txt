 OM niet te verliesen? O mensch, uwen tijdt, Siet hier te verkiesen V meeste profijt, En staet niet nae't minste, Als kinderen doen, Die de meeste winste Noch niet en bevroen. Voor gelt oft rijckdommen, Zijn hier lief en weert, Appelen en bloemen, Maer wat elck begheert t' Sal hem zijn ghegheven, 't Zy goet ofte quaet, Want siet, doot en leven, O mensch voor u staet. Voor u zijn gheleghen In dit aertsche dal, Twee diversche weghen, d'Een breet, d'ander smal, Vreucht is in den wijden, Lustich ende schoon, Maer naer dat verblijden Is de doodt den loon. Coninghen Princieren, Gaen hier cloeck van moe, En willen oock stieren Al het volck daer toe, Om dat haer den nouwen Wegh is onbekent, Die vol druck en rouwen, 't Leven heeft aen't ent. De Werelt acht schande, Desen wegh te gaen, Maer die met verstande Door reysen dees baen Die sullen gheluckich Syn in s' Heeren dagh, Als die ander druckigh Sullen doen beclagh. Want al s' Werelts poogen En is anders niet, Dan naer dat met ooghen Den mensche hier siet Wellust, rijckdom, eere Ongheduerigh cort, Aldus ghedoolt seere Int verkiesen wort. Want dees ydel vruchten Vanden Aerdschen boom, Sullen heenen vluchten Ghelijck eenen droom, Dat sy sullen spreken, Waer is nu te mael Den rijckdom gheweken Met den pronck en prael? Als nae ander saken Gods kinderen wijs, Verlanghen en haken Naer hoogher en prijs, En veel schoonder rijcke, Sulck een croone daer Die Aerdtsche van slijcke Al by en syn maer. Daer syn roeckeloose, Die moetwilligh fel Naevolghen het boose, Ander isser wel, Die na ooren jocksel Verleydt heenen treen, En met Esaus koocksel Zijnde wel te vreen. Voor slot ick vermane Elck wie singht oft hoort, Arbeydt int gane Door de enghe poort, Daermen stijf moet dringhen Want dit is ghewis, Boven alle dinghen Een ons nodich is. 