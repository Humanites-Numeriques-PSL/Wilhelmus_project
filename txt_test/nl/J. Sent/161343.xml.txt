 DEn ouden Abraham Van synen knecht getrouwe Eedt en belofte nam, End' hy verbandt hem nouwe, Te halen een Huysvrouwe Voor synen Soon Isaack, In syns Vaders landouwe En maegschap, hy besprack. Hy en mocht nemen gheene Dochter der Cananijten, Noch synen Soon certeene Buyten des Landts limijten, Dus om den Eedt te quijten, Vyt t' Landtschap Canaan saen Track hy met syn subdijten, Met thien Kemels ghelaen. Aldus soo reysd' hy na Een Landt, hier indien daghen Mesopotania, Onder syns Heeren maghen, Daer moest hy, na t' ghewaghen Een Wijf gaen halen, siet, Hy vant, sonder vertraghen, Een stadt die Nahor hiet. Daer bleef hy voor de stadt By een Fonteyne staende, Tot Godt den Heer hy badt, Een Maghet quam daer gaende Om water hy vermaende, Dat sy hem wilde daer Synen dorst syn verslaende, Doe sprack die Maeght eerbaer. Drinckt mijnen Heere goedt, Ick wil nae dit beslaven, Met water overvloet Al u Kemelen laven, De Maecht die sacht men draven Nae die Fonteyne snel, De Kemelen begaven Met water ginck sy wel. Verwondert was den man Aensiende Godts ghehinghen, Nam een gulden ghespan, Daer toe twee arm-ringhen, En schanck haer dese dingen, Vraghende op dat pas, Om syn boodtschap volbringhen, Wiens dochter dat sy was. Sy hevet hem vertelt, Oock sprack sy goedertieren Dat hy wel onghequelt Met syn lastbare Dieren Soude moghen logieren In haer Vaders huys, want Stroo van alle manieren Was daer seer abundant. Hy danckte met ootmoet Godt, syns Heeren behoeder, Die hem de reyse goet Hadde ghemaeckt voorspoeder, Al tot syns Heeren broeder, Die deerne liep dit al Int huys van hare moeder Vertellen groot en smal: Rebecca hiet de Maeght, Laban haer broeder hoorde Al wat sy heeft ghewaeght, En tot den man sy spoorde, Met vriendelijcken woorde: Ghebenedijden ghy, Comt binnen met accoorde, Seer lieffelijck sprack hy. Int huys bracht hy alsoo Den man nae jonstich groeten, Gaf den Kemelen stroo, Water tot des mans voeten, Om den hongher te boeten Stelde hy spijse, maer Den man, om syn versoeten, Wilde niet eten daer. Of hy en hadde eerst Verworven al syn saken, Die ginck hy minst en meest Vertonen met der spraken End' hen-lieden wijs maken, Hoe Abraham hem sandt, Waerom met vuerigh haken Dat hy daer quam int landt. Godt heeft ghebenedijt Mijnen Heere ten rechten, Zijn beesten strecken wijdt, Silver end' goud by vrechten Heeft hy, maerten en knechten, En seer bedaeght hy leeft, Den Godtvresende slechten Maer eenen soon en heeft. Dien Sara heeft ghebaert Hem in syn oude daghen, Dien heeft hy ongespaert Al syn goedt op gaen draghen, By Eedt moest ick ghewaghe" Te halen een Wijf goedt Vyt syn gheslacht en maghen Voor synen sone vroedt. Ick sprack, Is sy met my Te comen niet gheneghen, Van mijnen Eedt, sprack hy, Sult ghy dan syn ontsleghen, De Heer sal u beweghen Met synen Enghel wel: Maer segghen zy daer teghen, Vry zijt ghy vant bevel. Aldus soo quam ick tot Die Fonteyne als heden, En tot Abrahams Godt Heb ick aldus ghebeden, Siet ick stae hier beneden, Wanneer om water claer Ter Fonteynen ghetreden Hier comt een Maeght eerbaer. End' eyssche eenen dronck Waters uyt hare kruycke, En dat sy my dat schonck, En daer toe noch ontluycke, Ick wil, nae den ghebruycket, De Kemelen seer saen Wateren by den buycke, Al haren dorst verslaen. Die sulck jonstich bedrijf Bewijset, uytghelesen Laet dat, o Heer, het Wijf Van mijns Heeren soon wesen, Rebecca quam midts desen Ter Fonteynen ghegaen, Op haer schouders gheresen Met een kruycke ghelaen. Om drincken ick haer badt Van haer schouders ghegheven Heeft sy haer kruycke vat, Ick dranck, end' daer beneven Sprack sy, ick wil oock gheven Vwe Kemelen dranck, De Maeght jonstigh gedreven Dede soo met den ganck. Al sonder veel ghequels Sy haer selven verclaerde, De Dochter Bethuels, Nahors soon, die hem baerde, Milcha, als doe ter Aerde Ick Godt danckte van dien, Die my, als d' onbeswaerde, Goe reys heeft doen gheschien. Dat ick een Wijf playsant, De Dochter van mijns Heeren Broeder voor Isaack vandt, Dus wilt ghy nu vermeeren De trouw, ende vereeren Mijnen Heere vailliant. Spreeckt, soo mach ick my keeren Ter recht oft slincker handt. Als dit aldus de man Vertelt hadde, soo seyden Bethuel en Laban Dit is van Godts bereyden, Wy en connent niet scheyden, Siet daer Rebecca vry Wiltse tot Isaack leyden, Dat sy syn vrouwe sy. Den Knecht heeft God bedanct Hoorende gheen krackeelen, End' hy heeft uytghelangt Gout, en silver juweelen, Om Rebecca te deelen De Moeder van de Bruyt, En Broeders by parceelen Gaf hy kostelijck cruyt. Met syn mannen eerlanck At en dranck hy ter plecken, S' morghens sprack hy van ganck Maer door jonstigh verwecken, Sy thien daghen vertrecken De reyse wilde wel, Maer den knecht sonder gecken Wilde wederom snel. Zy vraeghden Rebecca Of zy wel wilde mede, De Maeght antwoorde, ja: Dus lieten sy met vrede Haer suster uyt der stede Trecken, sonder misbaer, En nae die oude zede Ghebenedijden haer. Aldus Rebecca tradt Met deernen die haer dienden, Op den Kemel zy sat, End' zy verliet haer vrienden, Isaack den wel gheingienden Die quam van die Fonteyn Des levenden end' sienden, Daer in die velden pleyn. Om syn ghebedt te doen, Aen den avont vol vromen Was hy ghegaen seer coen, Kemelen sach hy comen, Rebecca heeft vernomen Aen den knecht wie dat het was, Sy daelde met verschromen Eerst van den Kemel ras. Haren mantel sy nam, End' sy heeft haer bewonnen, Den knecht van Abraham Ginckt Isaac al verconden, Daer hy om was ghesonden, Was wel gheluckt met spoet, Isaac ten selven stonden Ontfinck Rebecca soet. In die hutte Sara Sijns Moeders, haer bewegen Ginck, hy, sy is daer nae Sijn huys-vrouwe bedegen, Hy heeftse lief ghecreghen, En van syns Moeders doot Wert synen druck verslegen Al door het wijf minjoot. Dit houwelijck eersaem Was beschickt van den Heere, Leden van syn lichaem, Voeght u al nae syn leere, Niemant daer van en keere Te rade vleesch en bloet, Doet synen Naem ter eere Al't gheene dat ghy doet. 