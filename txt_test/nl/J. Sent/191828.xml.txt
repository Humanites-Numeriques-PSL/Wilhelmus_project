 MY dunckt wy moeten scheyden Al valt het ons seer swaer Het comt voor Gods goetheyden Die ons brochte te gaer. Aen ons deed' hy ontfincken Vyerich der liefden brandt, Och wilt onser ghedincken, Als ghy comt in u landt. Recht wilt Godt voor ons beden Dat hy ons gheef onschult En groet ons mede leden Waer dat ghy comen sult. Jae seght haer dat wy hopen Deur Gods ghenade goet, Onsen loop recht te loopen Nae Christus leere soet. Ghenade ende vrede Wenscht ons haer vanden Heer, En barmherticheyt mede, Dat haer gheloof vermeer. En seght, dat sy haer houwen Vast aen des vredens bant En ons oock soo vertrouwen De Heere gheef ons 't verstant. Niet anders te beginnen Noch oock te nemen aen Dan dat Godt doet beminnen En wil hebben ghedaen In ons hert sult ghy blyven, Al ist dat ghy treckt voort, Godt wil in ons hert schryven Dat wy hebben ghehoort. Als wy eens weer vergaren Dat wy ons vinden dan Als Gods lieve dienaren Cloeck als een wijse Man. Niet met ledigen vaten Maer dat met goeden schijn, Ons gheloove der maten Mach seer ghewassen zijn. Gantsch en gheheel volcomen, In der liefden tot Godt En oock tot allen vromen Te houden 't nieu ghebodt. En met mindere sonden En meer gherechticheyt, Moghen worden bevonden, Als Maeghden wel bereyt. Recht wederom versamen Met blijschap en met vreucht, Soo ons dat sal betamen Met Christelijcker deucht. Ist niet in dese tijden Dat het dan comt hier naer By Christo met verblijden En syn Enghelsche schaer. T' moet nu ghescheyden wesen Al ist ons alle pijn Ons bycomste nae desen Moet doch met vreuchden zijn. Sijdt nu den Heer bevolen Tot op een ander tijdt In syn Wet onverholen Oeffent u met jolijt. 