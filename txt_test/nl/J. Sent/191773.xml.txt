 VVIlt nu den Heer lof, eer en danck bewijsen, Roemt van sijn deucht, wilt sijnen naem hooch prijsen Die ons met sijn ghenade croont Want sijn goetheyt die hy den synen toont Is onghemeten hooch en wijt verspreyt, En duert tot in der eeuwicheyt. Wien soud' alsulcken Heer niet eeuwich loven, Die den wijsen en stercken gaet te boven, Die den swacken haer kracht verstijft, Diens goedtheydt vast by den oprechten blijft, Looft hem met reynen herten hy ist weert, Sulck een lof ist dat hy begeert. Looft nu den Heer geestich met nieuwe tongen Ghy die bekeert 's doodts banden sijt onsprongen Die van herten besneden zijt, Looft hem al die door Christum zijt bevrijt Danckt hem voor al dat goedt dat ons geschiet. Sijn goetheyt is t' wtspreken niet. Hy heeft voor ons sijn lieve kint ghegheven, Om ons met hem te gheven d' eeuwich leven Die hy met synen bloede cocht, Den vreed' heeft hy door ons in't licht ghebrocht Doort Euangeli zijn ghenadich woort 'T is inde werelt wijt ghehoort. Dit selve woort troostelijck vol ghenaden Dat onsen ziel inwendich can verzaden Is ons al int ghemeyn verclaert Wy die nu hier eenmoedich syn vergaert, Dies dancken wy u Heer die eeuwich leeft Die daer toe u ghenade geeft. Geeft doch O Heer dat wy ws woorts verclaren Vast in 't gheloof getrouwelijck bewaren, Dattet blijft in ons hert gheprent Geeft ons verstant dat ons mach zijn bekent Den rechten sin in matigheydt bequaem Tot prijs van uwen heyligen naem Op dat wy al gebetert mogen scheyden V heylich woort in deuchden aen verbreyden Met een wandelingh' onbevleckt Dat onse doen voor u mach zijn perfeckt En dat daer door de wereldt wordt ghelicht In liefden elck syn naesten sticht Soo sal uwen grooten naem hooch int wesen In uwen Tempel heerlijck zijn gepresen Die ghy hier ghenade schenckt Wel haer die ghehoorsaem altijdt ghedenckt Aen u goetheyt die ghy van boven doet Dies men u eeuwich loven moet. 