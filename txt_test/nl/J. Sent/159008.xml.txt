 COmt al van Zuyden en van Oosten Die met sonden zijt belaen Ick sal u wel vertroosten Met mijn vleesch sal ick u versaen Ick ben de Fonteyne verheven Die dorst heeft, die come naer Die daer uyt drinckt sal eeuwich leven Spreeckt Christus int openbaer. Ick en ben hier niet gecomen O mensche zijt dies wel vroet Dat ick u zonden verdoemen Maer verlossen al met mijn bloet Ick begeere in u herte te wonen Daer moet gheen ander in Alleen moet ghy op my stonen Oft ghy en comt niet daer ick bin. Ick ben den Wijnstock uyt gesproten Spreeckt Christus verstaet mijn woort Blijft vast in my ghesloten Ghy sult brenghen goe vruchten voort Maer laet ghy u verleyden Dat ghy menschen troost aensiet Ghy wert van den wijn-stock ghescheyden Al u vruchten sullen doghen niet. Hebt lief mijn uyt-vercoren Die u ter werelt doen quaet Die u boosheyt leggen voren Bidt daer-voor 't is Christus raet Want hy heeft selve ghesproocken Aen den cruyce met luyder stem Och Vader latet niet zijn ghewroken Ick bidde verghevet hem. En vreest niet altesamen Mijn woort voor de werelt belijdt Of ick sal u beschamen Voor mijn Vader ghebenedijt Aldus en wilt niet vresen Maer strijt met herten vro Laet den knecht ghelijck den meester wesen Het belieft den Vader alsoo Ick ben een goet Herder uter maten Ick gae mijn Schaepkens voor Ick begeer mijn leven daer voor te laten Ick ben de rechte door En laet u niet verleyden Van die daer buyten der deuren passeert Het zijn Dieven en Moordenaers beyde Spreeckt Christus so hy ons leert. Niemandt en comt totten Vader Dan door den Zone Godts alleen Hy bidt voor ons allegader Weest doch met Christo te vreen Wilt vast op hem betrouwen Hy is den verworpen steen Doet ghyt niet, het sal u berouwen Als ghy van hier sult scheen. Prince Godt aensiet ons ellenden Hier in dit aertsche dal Wilt uwen Gheest hier neder senden Die ons vertroosten sal So moghen wy u de eere gheven Al in den Hemelschen troon Door Christum, hy is ons leven Wy verwachten van hem de Croon. 