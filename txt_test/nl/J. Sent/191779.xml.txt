 ALmachtich Heer Wy bidden u aendachtich, Van herten seer, Door uwen Soon waerachtich, Gheeft ons altijdt, V heyl'ghen Geest gepresen, Daer met ghy zijt Een eenich Godt int wesen, Dat ons ghemoet Ledich mach syn bevonden, Al metter spoet, Vant quaet tot allen stonden. Wilt doch als nou O onsen Godt gepresen, Na u woort trou, Int midden by ons wesen, Met uwe kracht Van boven in ons wercken, Dat wy met macht Vwes naems eer verstercken, Want sonder u Connen wy niet bedryven, Daerom wilt nu, Int midden by ons blyven. Opent den mondt Van uwen knecht ootmoedich Tot deser stondt, Dat hy u woort voorspoedich Ons recht voordraeght, Nae u goedt welbehaghen, Heel onversaeght, Den rechten sin voordraghen, Dat wy't oock bly Ghetrouwelijck bewaren, Daerom dat wy By een zijnen vergaren. Lof eer en danck Sy u Vader verheven, Ons leven lanck, Door uwen Soon ghegheven Ende oock wijs, Den heyl'gen Geest seer goedich, Sy lof en prijs, Van ons t'samen eenmoedich, V heyl'ghe Naem, Loven wy al te samen, Vierigh bequaem, Tot in eeuwicheydt, Amen. 