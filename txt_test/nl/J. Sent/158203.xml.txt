 INn Godt wil u nu gaen verblijden, O ghy ons Vrienden nu ter tijt, Singht, speelt, en wilt doch oock belijden, Sijn heylghen naem int aertsche crijt, Want hy is altoos seer te prijsen 'T looven en dancken met verstant, Om dan hier na te verjolijsen Met d' Enghelen int Hemelsch Landt. O ghy ons Godt van grooter waerden Coninck en Heere boven al, Wie sal u doch als den vermaerden Met Harpen ende bly geschal, Ghenoechsaem loven vroech en spade Voor u weldaet, en Wercken schoon, Dien ghy bewijst ons uyt ghenaden Meer als wy waert syn Heer ydoon. Hoe heerlijck is doch te aenschouwen V firmament wijt uyt-ghespreyt, Verciert boven alle Landouwen Met veelerhande heerlijckheyt, Als Son, met Maen, en Sterren t'samen Cometen, en Planeten, fris, Sulcks dat wy ons wel moghen schamen Dat sulcks buyten ons weten, is. AN d' Aerde men oock kan bemercken V wijsheyt ende groote cracht, Daer mede ghy al uwe wercken Stiert, en regiert, dach ende nacht, Hoe schoon en lieflijck staen de boomen Bloeyende van veel vruchten soet Het lant oock tot gherijf der vromen Gheeft Tarf en Coorn in overvloet. Beth sietmen in de groene weyden De Vogh'len singhen vroolijck daer, En 't Vee by groot ghetalle leyden Om Melck en Caes, en voetsel claer, Landen, en Steden cierlijck bebout Met huysen en palleysen dicht, Beemden, en Boomgaerden menichfout Vintdmen tot ons profijt ghesticht. AVonts laet ghy de Lucht betrecken Met donckerheydt om rusten saen Smorghens weder het licht uytstrecken, Om elck een tot syn werck te gaen, En seghent dan der geener handen Die u Heer vreesen in haer doen, Dat sy niet en comen tot schanden Dien haer na u wille spoen. KEeren laet ghy oock die Zee-baren Dat sy haer perck niet overtreen, De Schepen sietmen daer in varen Op u ghenade Heer alleen, De Coop-handel wort wijt ghedreven Met veel gheldts en pracktijcken loos Maer ghy Heer moet de zeeghen gheven Oft haer doen is vergheefs altoos. Sold ick noch hier wijder verhalen V cracht en wercken int ghemeyn Verstandt en wijsheydt soud my falen Soo cierlijck syn sy Heer certeyn, Maer Heere, Godt boven al desen Hebt ghy den Mensch gheschapen fijn, Om een Heer over dien te wesen Ende ghestelt int lust-hof dijn. MET wijsheydt en gherechtichede Schiep ghy hem nae u Godlijck beeld, Onsterflijck ende heylich mede Volcomen dat hem niet en feelt, Maer o lief Heer 't is te beclaghen Dat hy soo deerlijck is vervoert, Door s' vyandts list, en dies moet draghen V toorn in u seere beroert. SYN schoonheyt was gheheel verlooren Indien hy soo gebleven was, Maer uwen Soon eenich ghebooren Hem van dien wont weder ghenas, Dus laet ons Heere doch bedencken V groote liefde dien ons ghy, Door hem alleen, Heere ginckt schencken En maeckte ons van alles vry. LIEVE Heer wilt ons hert doch stieren Tot een heylich gheloof in hem, Dat wy van Sonden moghen vieren En nae volghen synen stem, Laet ons gheloof oock werden dadich Voor u en teghen alle man, Goet te doen, en niemandt schadich Om te brenghen de Croon daer van. MOEDERlijck sorgh heeft hy gedragen Voor syne Kinderen allegaer, Doe hy op hem nam onse plaghen En so versoende synen Vaer, Maer ons die waren afgheweecken Versmoort in onser sonden doodt, En ons verweckt, en uyt ghesteecken Sijn Armen mildt uyt liefen groot' ENDE gheroepen wilt doch comen, Tot my, al die daer zijdt belast, Ick sal u troosten sonder schromen, Hout u maer aen mijn leere vast Daerom willen wy Heere keeren, Om u te loven met jolijt, Al watter leeft, wilt met ons eeren Den grooten Godt gebenedijt. HUYSVROUW Christi, Princesse schoone, Looft nu met ons u Bruydegom, En oock ghy Enghels in den Throone, Jae watter leeft in eender som, Want hy ist weert als den bequamen, Te ontfangen, Lof, prijs en eer, Dies looft ons Ziel hem en seght Amen, Amen, Amen, o lieve Heer. 