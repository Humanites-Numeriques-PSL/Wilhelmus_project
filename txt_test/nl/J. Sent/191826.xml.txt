 U Willen wy, o Godt bereyt, Hoogh in den Hemel prijsen, Die door u barmherticheyt, Op ons u ghenad' laet rijsen, Die wy vergadert zijn al t'saem, Op desen tijdt in uwen naem V eere te bewijsen. Met hert en sin, ende ghemoet, Bidden wy u gheraden, Ghy wilt doch u toe-segghen goet Aen u kinders ghestaden, Soo ons gheleert heeft de Soon dijn Dat hy wil in het midden zijn By haer oock met ghenaden. Waer twee of drie vergadert syn, In synen naem alleyne, Wy bidden u Vader divijn, Gheeft ons ghenaed' ghemeyne, En bindt ons met des vreedes bandt, En gheeft ons oock een recht verstant, Om te soecken soo reyne. Alleen dat u behaghet seer Na ghehoorsaemheyt streven, Dewijl ghy zijt een goedich Heer Wilt ons een reyn hert gheven, Dat in der liefden zy vervaet, Soo ghy, o Heer ghebiet en raet, Op dat wy eeuwich leven. En hier met open herten fijn Ons te samen vermaken, Met vreuchd' in u te samen zijn, Dat aerdtsche weynich smaken En trachten nae het eeuwich goet, Gheduldich in ons teghen-spoet Bevelen in ons saecken. Gheeft dat wy Heer nae u begheer, Ons tijdt alhier deur-bringhen, Met aendacht op u woort en leer Door u, macht ons ghelinghen, Met vast betrouwen in dees stont, Willen wy nu van herten gront Een-moedich Amen singhen. 