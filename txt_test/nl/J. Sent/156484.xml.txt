 GEeft pays en vreed' in onsen daghen, O Heere dat bidden wy u, Dewijl ghy syt een God getrou So verhoort doch na u behagen, Ons droevigh klaghen. Ghy die ons hebt u Kint ghepresen, Ghegheven al uyt liefden groot, Die voor ons sterf den bitt'ren doodt, En ons te helpen is verresen, Int Hemelsch wesen. Op dat wy souden sonder sneven Vrede hebben met u divijn T'samen als lieve Kinders fijn, Ende ons oock daer toe begeven In vreed' te leven. Tot welcken ghy ons hebt beropen Tot kinderen ghenomen aen, Om inder vrede voort te gaen, En onsen loop also te lopen, Met een vast hopen. Satan, o Heer, wilt dit beletten Hy zaeyt gestadich syn oncruyt Waer uyt dat veel onvredes spruyt Wilt u, o Heere by ons setten, Eer wy verpletten. Geeft ons doch Heere te betrachten, Des Vyandts boosen valschen schijn: Dat hier nu al heet geestlijck zijn, Op dat elck een uyt synen krachten Hem doch mach wachten. Een yeghelijck daer nae mach haken, Hoe dat hy wel behaghen sal, Sijnen naesten in goed voor al, Op dat wy uyt de helsche kaken, Ten Hemel raken. O Godt, siet neder laet u payen Helpt ons eer wy gantsch gaen te grond Dat bidden wy in dese stond, Stilt bose winden, die int drayen Om u huys wayen. Wilt sulcken windt en Zee bedwinghen, Datse rusten en wesen stil, Op dat wy Heer na uwen wil V schipken doch voor alle dingen Te lande bringhen. O Stierman goet, seght uwe knechten, Datse syn eenmoedich ghesint Genatuert na u lieve Kindt, Leert haer met uwen sweerden vechten Als de gherechten. Datse voor al den vrede soecken Onder u volck te houden vast, Want strijden is een sware last, Niet twisten als des Wereldts kloecken, Vyt haer hoecken. Datse u erfdeel uytverkoren, T'samen houden by een gebrocht Dat daer soo diere is ghekocht Door Christus roode Bloedt te vooren, Vyt den versmooren. Prince God Vader komt te baten, Dat is ons bidden int ghemeen Dewijl ghy zijt ons God alleen So en wilt ons doch niet verlaten, Vyt Charitaten 