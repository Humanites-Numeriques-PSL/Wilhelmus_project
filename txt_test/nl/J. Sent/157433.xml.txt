 EEn goet nieu Liedt, Laet ons te samen singhen Op dat wy niet, Ons tijdt qualijck door-bringhen, Vroegh ende spa, Gheeft ons Godt syn ghena, Door synen Geest van boven, Dat wy met ra, Hem dancken en loven. Recht ist voorwaer, Dat wy tot deughden spoeyen, Als boomen claer, Aen't water staen en groeyen, Wy syn gheplant Door Godts gherechte handt, Om te brenghen goe vruchten, Aen Elcken cant, Ten zijn voorwaer geen cluchten. Mijn liefste teer, Al zijt ghy Jonck van Jaren Vreest doch den Heer V pondt wilt trou bewaren, Vliedt doch de lust Der Jonckheyt ongerust, Laetse wijt van u vlieghen, Haer pijlen blust Dat sy u niet bedrieghen. Gheneghen weest, Tot alle goede wercken, Godts goeden gheest, Wil u daer toe verstercken, Dat ghy met spoet, Als vruchtbaer rancxkens goet, Soete druyven meyght draghen, En soecken vroet, Den Heere te behaghen. Ende gaet voort, Alsoo ghy hebt begonnen, Door d'enge poort Tot dat ghy hebt verwonnen: Want wie verwint, Wort van den Heere bemint, De Croon sal hy hem gheven, En als syn kindt, Eeuwelijck met hem leven. Anders gheen dinck En wilt ter werelt soecken, Den gouden Rinck, Bewaert nu als de cloecken, Dien ghy oock saen Aen u handt hebt ontfaen, Doe ghy wort opghenomen, En wel ghedaen, In s' Vaders huys zijt comen. Reyst wel ghetroost, Naer de Hemelsche stede, Ghy zijt verlost, En comen tot den vrede, Die ongheswaeckt, Door Christum is ghemaeckt, Hebt acht door dit bedrijven, Zijt ghy gheraeckt, Wilt vast by Christum blyven. Ghenomen aen, Zijt ghy Gods toeghevoeghde, Naer Schrifts vermaen, Hebt altijdt u ghenoeghde, In s' Heeren Wet, Hout u vroom onbesmet, Den schijn en cant niet maken, Hier op wel let, Beproeft wel al u saken. Andreas wort, Met synen Broer beroopen Soo alst behoort, Wilt beyd' den Heer nae loopen, Als sy terstondt Verlieten in den gront, T' gheene dat sy besaten Ghy sult ghesont Het namaels heerlijck vaten. Dochters bequaem, Als Princessen seer moedich, Verciert den naem, Met deughden overvloedigh, Dese mijn groet Ons soo verstercken moet, Dat wy ghelijck versamen, Met vreughden soet, Int eeuwich leven, Amen. 