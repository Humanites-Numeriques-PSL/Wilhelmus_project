 Gheen dinck ints werelts erven Twelck metter tijt niet keert, Het leven end' het sterven Met beurten ons regeert: Den hemel ront Draeyt selver met sijn hopen De Son comt nu gheloopen Niet, daer sy gister stont. Besiet hoe Flora blommen Staan maar een cleynen tijt Naar haar sal Ceres commen Die met Vertumnum strijt: Pomona root Haar fruyten brenght te voren Den winter grijs vol toren Haar wederom verstoot. Als alle dinghen keeren End' niet ghestadighs zy Wie can my dan blameren Dat mijn liefd' keert van dy, Der liefden Godt Selfs onghestadich mede Hun die door vaste bede Volherden doch bespot. Jck hebb' u aangebeden Als eene Venus soet Maar nu heeft mijn vryheden Diana ras te voet: Diana net Minlijck end' ranck van leden Wiens aenghesicht besneden Mijn onghenoeght belet. Ghelijck eertijts Diane Maanlichtich ginck ter jagt End' met haar bogen sane Veel wilts heeft t'onderbragt Soo occk met dien Mijn Nimph' door schoonheyts deele Schiet herten alsoo veele Als ooghen haar besien. Want die haer statich wesen Eens merckelijck besiet Sal uyt haar voorhooft lesen De deugt en anders niet Haar voorhooft hooch Spieghel van haar nature Js oorsaack dat ick vure Jn my dees tering drooch. Haar haarken daar en boven Subtijl ghecrolt, ontvout, Glinstert sonder verdoven Ghelijck het Ebben hout Jn haar aanschijn Twee oochskens bruyn wilt weten Die als twee claar Planeten Van hare schoonheyt zijn. Verhemelt en beloken Met twee wijnbraukens digt Daaronder leyt ghedoken cupido met sijn schigt Somma tghesigt Vriendlijck ghestadich mede Soud' u door ene vrede Tot haar beweghen ligt. Haar neusken boven allen Met gheenen Arents bult Oock gheensins inghevallen Ghy aan haar schouwen sult Regt afgemaalt Als met een passers mate Ghelijck in een velt strate Een heuveltien steyl daalt. Haar mondeken ghesloten Ghelijck een roosencrans Sal nimmermeer ontblooten De tanden, wit nochtans t' Mondeken cleyn Soet proper end' pruymachtich Taalt minlijck is waarachtich End' in sijn woorden reyn. Haar kinneken ghecloven ghelijck een quepeer is De caachskens niet om loven Met putkens dalen wis Haar vast coleur Niet bleeck melancolijcke, Maar eenes roos ghelijcke Houd' ick vry voor de keur. De bleecke verwe teere Verandert metter vaart Een bruyntien ick begeere Sterck lustich end' galiaart Diana schoon Op u mijn sin ick sette Or vive la Brunette Want zy spant veeler Croon. 