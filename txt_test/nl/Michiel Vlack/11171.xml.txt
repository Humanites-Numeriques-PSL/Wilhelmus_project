 Die weten wil al cupidos natuere Van schicht en Bogh' end' sijn fel vyer t'bediet Wat zijn begheert' end' daet is t'alder ure, Aenhoore dit navolghende nieu liedt. Der minnen brant is een qua siecte schendich Veel medecijns die daer verhalen van Die segghen t'is een raserie ellendigh Die met gheen cruydt ghenesen zijn en can. Want t'is een vreugh verhult met druckigh wesen, Een groot ghequel met troost wat overdect, Wanhope daer altijdt men hoopt ghepresen, End' hope vol wanhop' int lyf ghestrect. T'is lachen met een treuren zwaer inwendich, Lyden, hertseer, onbeclaeght, onberaen, Voor meester coen te worden knecht behendich Duysentmael daeghs te sterven end' opstaen. T'is een heet vyer met ys wat overtoghen End' een schoon spel t' welck vol is van bedroch Vol spijt in druck bestandigh swaer oorloghen Een langh gepeyns om weynich woorden doch. T'is veel onrust om t' lievelick ghesichte Al zijnde sieck hem houden als ghesont, T'is twyffel groot end' doch ghelooven lichte End' claghelick te smeecken t'alder stont. T'is zijn secreet zijn vrienden te verswyghen End' segghent haer van diemen wort veracht Te jaghen snachts om dan een wilt te cryghen End' wel ghetroost, mistroostigh zijn onzacht. T'is voor de jeugt een jammerlic verdolen, Die liever is ghedanckelick dan vry, Met zwaer ghepeyns becommert en verholen Daer ruste niet en can ghedueren by. T'is een beloft' end' inden gront valsch lieghen, Daer sekerst is die minst betrout daer in, Een coopmanschap vol looselick bedrieghen, Daer meest verliest, die meest meent doen ghewin. T'is vrede goet vol ongheduerigh kyven End' eenen strijdt daer 't vreed is in den slagh Den prys die moet by d'overwonnen blyven End' die verwint gheen eer' hebben en magh. T'is oock een quaet end' achterdenckigh loeren, Daer in min raest ghelijck in coortsen fel Gheen argher pijn int lijf en maghmen voeren Dan in een zee te staen verbranden snel. Dus wie ghy zijt op dat u hert end' sinnen Ghy niet en stelt deur dese wet belaen Deursiet den grondt rad' ick u voor 't beginnen Want na bedacht doet menigh druckigh gaen. 