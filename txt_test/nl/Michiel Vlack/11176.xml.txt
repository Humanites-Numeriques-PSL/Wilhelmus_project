 Ghy Musen fijn,, op dit termijn Coomt wilt my gheselschap houwen V medelijn,, en claer aenschijn Daer op sal ick betrouwen: V gratie ist dien ick soeck Gheeft my verstant soo sal ick cloeck V cracht daer by ghedencken Een vrolijck liet oock schencken. Sol wyt befaemt,, Phoebus ghenaemt Claer licht des Hemels schoone Als ghy voort quaemt,, Soot oock betaemt Buyten des Hemels throne, Hebt ghy Vulcanum openbaert Daer Mars en Venus onghespaert Sijn beddeken besmetten Ghy woudet gaern beletten. Coemt hier zeer saen,, op dese baen Vulcane wilt u spoeden En wiltse vaen,, tis haest ghedaen Soo als ick can vermoeden, Sy legghen nu en slapen vast Brenght voort u Net, indient wel past Het is in u vermooghen Sy hebben u bedrooghen. Beschaemt haer nu,, die quellen u Soo sy oock voormaels deeden Tis my een gruw,, soo dat ick spuw Van alle dees boosheden: Vulcanus heeftet haest verstaen En heeft ghevolcht Phoebi vermaen Hy heeftse naeckt ghevonden Vast in syn Net ghebonden. Ghy Gooden hoort,, coemt rechte voort En wilt dit spel aenmercken Jck ben ghestoort,, verstaet dit woort Of dit zijn goede wercken: Voorwaer ick was ghereyst van huys En hier gheschiet sulcken abuys Jck macht immer niet lyden Ja nimmermeer verblyden. Al watter was,, inden Hemel ras Js derwaerts haest ghekomen Mars op dat pas,, soo groen als gras Venus hebbent vernomen, Elck dreef waerlijck met hun sijn spot Sommich wild' wel het waer haer lot Al soud hy sulcx beeruen Hy achtet voor een sterven. Prince de Goon,, aldaer ontboon Hadden hier in behaghen De Goddinnen vloon,, van sulck vertoon Soo haest als sy dat saghen Neptunus badt Vulcanum aen Dat hy Mars, Venus, los liet gaen Hy hoord' Neptuni beede Dies vlooch elck op sijn stede. 