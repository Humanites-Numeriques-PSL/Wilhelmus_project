 Door liefden reijn Ben ick geheel verwonnen K' en weet certeijn off zy my troost sal jonnen die alleen is mijn toeverlaet, daer nacht en dagh mijn hoop op staet Zoo zijt afslaet weet ick gheen raedt Och waert dan noyt begonnen. Doch sal ick gaen En haer mijn liefde tooghen Die menigh traen Doet vloyen uyt mijn ooghen Op hoope of zy my hier naer Wou troosten in dit lyden swaer Dees Maeght eerbaer Zoo sou voorwaer Mijn droefheydt zijn vervloghen. Waer zy gheraeckt, Ghelijck ick ben doorschoten Ick saeght ghemaeckt Had' zy dees smart ghenooten Maer nu zy die niet heeft gheproeft, So laet zy mijn jonck hert bedroeft dat na haer toeft En troost behoeft Zijn lyden meer vergrooten. Seght eens wat loon Sout ghy daer voor verweruen Soo ghy ginght doo'n, En van liefde deed' sterven Een die u meer als hem bemindt daerom Princes eer ghy begint Wijslijck versint mijn last ontbindt En laet my jonst beerven. 