 DEn winter strangh// die 'therte bangh Met veel vreughd dede sluyten Neemt zynen gangh// en eer yet langh Sietmen s'Somers virtuyten. Want Flora brenght ons nu ten toon Haer bloemkens veelderleye, En Phoebus licht dat schijnt zeer schoon Tot lust in desen Meye. Op bergh en dal// in groot ghetal Hoortmen voghelkens singhen, Met bly gheschal// zy overal Veel vreughde ons toezinghen Die weghen ende oock die paen Gaet Sol ons nu bereyen, Ghy Minnaers wilt weer buyten gaen Met u lief inden Meye. Volght Venus raedt// en vliet om baet Tot die liefste ghepresen Want uwen staet// zeer desolaet Siende, sals' u ghenesen. Maer altijt in eeren vroom bout Acht niet op 'tjonstich vleyen Des vleeschs wellust// die't hert benout Ghy crijght troost inden Meye. Princelicke jeught// die u nu veught Een Princes te beminnen, Maeckt u in deught// altijdt verheught Ghy sult eens troost ghewinnen. Na d'aerdsche goet// noch hooghen moet Laet u jonck hert niet greyen, Maer vrede soet// en vroom ghemoet Kiest nu in desen Meye. 