 INt hert ly ick van binnen// pijn Dies heel ontroert die sinnen// zijn Om u deughdsame maecht. Die listigh hebt ghejaecht Int vierigh net van minnen// mijn Dat Venus dede spinnen// fijn Twert Cupido gheclaecht. Hoe deerlijck ghy my plaecht Ghedoocht dat hy mach schieten In u der liefden schicht. En laet doch my ghenieten V vriendelick ghesicht. Daer hy door spandt Zijn boogh en plandt In my dit swaer ghewicht Twelck my ontmandt Door swaren brandt, Ten zy ghy my verlicht. Nochtans ick met begheeren,, goedt V altoos jonstigh eeren// moet Op hoop oft ghy int endt V straffe zinnen wendt Soo ghy v tot verneeren// spoet Vreught sal in my vermeeren// soet In stede van 'telendt Dat my nu houdt verblendt In d' onbreecklijcke banden. Ist niet een sware last Daer my 't begheert in spanden Tot v persoon zeer vast. Melancoly En vreughts party Daghelijcks in my wast Dies vind ick my Gheduerigh by Die slaverny vergast. Toont aen mijn gheen moordadigh// feyt Maer bewijst u ghenadigheyt Als een eerbare vrouw. Tont haer Minnare trouw Na troost mijn hert ghestadich beyt Dat ghy van u versmadich// scheyt En moet sterven van rouw So ghy o reijn carssouw My niet in wilt ghenesen Van 'tgheen door Venus kindt Int herte is gheresen. Hierom v wel besindt Waer toe dees haet Dat ghy dus quaedt Mijn vrolickheydt verslindt, Daer naest God staet Mijn toeverlaet Op u, o liefbemint. Princes neemt op dees reden// acht, Laet hebben mijn ghebeden// kracht By u, soo't mach gheschien, Mijn leedt suldy doen vlien, In dese daedt gheen wreeden// slacht Maer u lof te verbreden// tracht Met jonst t'mywaerts te bien Daer ick door mach bespien V hert oprecht en goedich Om u dienaer t'ontfaen Die tot u bidt ootmoedich Of ghy hem wilt ontlaen Van 'tswaer verdriet Dat my gheschiet Door Cupidoos bestaen, Doch van u niet Sal blijcken yet Eer mijn de doodt komt aen. 