 Elck prijst zijn lief nae hy se gis, Sijn lust ick niet benye: Die ick bemin gheboren is, Tot swerelts heerschappye. Mijn gheest van een ghemeen verstant, Hem geensins laet becooren: Die gheene die mijn herte brant, 't Js een Princes ghebooren. Haer edel en haer hooch ghemoet, Vertoont hem in haer weesen: 't Gheen haer onsichtlijck minnen doet, Dat doet haer lieflijck wesen. Jn heuscheyt is sy nemmermeer Van yemandt 't overwinnen, Gheen dingh en acht zy boven eer 't Sijn princelijcke sinnen. Haer goodelijck verstant dat blinckt Wanneer haer reeden vloyen, Haer hoghe stem wanneer zy klinckt Leyt menich ziel aen boyen. Van veruw den hemel so ghelijck Mijn Joffrouws ooghen lichten Dat daer een Setel van sijn rijck Cup'do heeft willen stichten. O Iupiter vergheeftet mijn Soo'ck van u weynich houwe, V blixems niet so crachtich zijn Als d'oghen van mijn vrouwe. Haer aenschijn nevels dick verclaert, En tquaet weer doet verschoonen, Dat als zy buyten spelen vaert De Son schaemt haer te toonen. Son dreycht ons vry met duysternis, Schuylt achter wolcken bloode, So langh mijn Joffrou met ons is En zijt ghy niet van noode. Men sal daerom natuer gheschent Van niemandt hooren noemen Waer dat mijn vrou haer ooghen went Daer groyet cruyt en bloemen. Daer leyt niet aen Apollo blont Al ginck hy van ons scheyen Als sy ons haer ghesichte jont Tis tschoonste van de Meye. Maer sonder t'oghe dat mijn quest En schoonheyt uytghelesen: Al schijnt ghy Phoebus al u best, Tsal droeve winter wesen. Dus heeft natuer haer liefste kint, Gaen boven andre cieren, De herten die haer schoonheyt wint Regeeren haer manieren. Jndien een mensch verhopen dorst De liefd van een Goddinne, Misschien en brande noyt mijn borst, Met ymant anders minne. 