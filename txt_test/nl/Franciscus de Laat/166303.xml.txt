 SOete Galathé, 'k Heb u al den nacht Met mijn Lammer-vee Op dees plaets ghewacht. VVel wie hoor ick spreken Is 't mijn Thyrsis niet? Die daer leyt versteken By het jeudigh riet. Iae het Herderin, 't Is u trouwen knecht, Die nae uwe sin Syne paden recht. Nimph u langh afwesen Heeft my seer bedroeft, VVant met groote vreese Heb ick u vertoeft. Thyrsis ick ben bly Dat ghy zijt ghesont, En in uwe zy Van gheen beest ghewondt: Laet ons vast beklyven, En in alle noodt By malkander blyven, Iae oock tot de doodt. Nimph de druck en leet Sal ons duncken kleyn, VVant de trouwen eedt Maeckt de smert ghemeyn. Ick wil u nae-jaghen In het dorre sandt, In de groene haghen, Of een ander kandt. Thirsi volght de paên Van u Galathé, Soo sult ghy wel gaen Met u wolligh vee: VVant alwaer de weyden 't Allergroenste bloên, Daer is voor ons beyden Meest van al te doen. 