 ALs ick laetstmael uyt de Hoven Die ick nae ghewoont' souw loven, Veelderhande bloemen koos, VVas 'er gene die de roos Of de lely overwon, Dies ick dus mijn Liedt begon: Soete çiersels van ons daghen, Andre bloemen laet ick staen, Van u lof wil ick ghewaghen 't Is om u alleen ghedaen; In u namen vind ick yet Dat op yemandt anders siet. Uwe namen konnen melden d'Alderçierelijckste Maeght Die de lieffelijckste velden t'Aller tyden heeft behaeght: 't Root en wit dat in u speelt Is niet anders als haer beelt. Sooder yet in u mocht wesen Dat de werelt heeft gheacht, 't Is in haer ghelaet te lesen, 't Heeft in haer sijn volle kracht; Schoone bloemen van den Hof Van haer komt u grootste lof. Al de Herders van der heyden, Die tot noch toe zijn gheweest In het konst-begaefde Leyden, Zijn verwondert van haer geest, En sy maken haren naem By een yeder aenghenaem. Ick die altijdt hare gaven Heb ghepresen boven al, Blijf een van haer trouwste Slaven Soo langh als ick leven sal: Daer van sal den Leydschen Rhijn t'Aller tijdt ghetuyghe zijn. 