 JESU grondeloose goetheit En oneyndelijcke soetheit. Mijnen toevlucht, hoop', en al In het aertsche jammerdal, Wat is u rijckdom, staet, en eere Die ick sonder u begeere, Die my 't eeuwigh goet bereit? Anders niet als ydelheit. Jesu wijf heit uytverkoren, Om den mensch een Kint geboren In de kouw', en alle noot Van het werelts goet ontbloot. En geleyt in arme doecken Wat ist dat de menschen soecken, Buyten u ootmoedigheit? Anders niet als ydelheit. Jesu, die om al ons sonden Van de loden sijt gebonden, En als krachteloos gejaeght, Die de gantsche werelt draeght, Wat zijn perlen, en pendanten, Goude ketens, diamanten, En all' ons hoveerdigheit? Anders niet als ydelheit. Jesu Schepper van de bloemen, Die haer van de schoonheit roemen, Jesu Bloem van Nazaret Onder 't sware kruys verplet, Met een doorne-kroon doorsteken, By een mensche niet geleken, Wat is ons schoon-lijvigheit? Anders niet als ydelheit. Jesu vol van liefd', en leven, Die de Scepters al doet beven, Met een ydel riet begeckt, Met een purp're kleet bedeckt, Wat sijn Rijcken, en haer Kroonen, Goude Scepters, hooge throonen? Wat is ons' hoochmogentheit? Anders niet als ydelheit. Jesu willigh sonder klagen Aen het Kruys voor ons geslagen, Goeden Herder in de noot, Om 't verdoolde Schaep gedoot, Wat is 't dat ons hert, en sinnen In de Wereldt noch beminnen Meer als onse saligheidt? Anders niet als ydelheidt. 