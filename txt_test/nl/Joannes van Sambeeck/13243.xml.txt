 SOeten Iesu vol van genaden Ghy kont alleen mijn hert versaden, En my verlossen van den quaden. Iesu Iesu vol goetheyt En soetheyt Met uwe liefde ghy mijn hert doorwont, Met uwe liefde ghy mijn hert doorwont. Uwe goetheyt doet al mijn sinnen U boven alle goet beminnen, En al mijn werck van u beginnen Iesu Iesu geen dromen Aenkomen Als uwen soete naem in mijnen slaep, Als uwen soete naem in mijnen slaep. Uwe liefde laet in my dalen, Mijn hert verlicht van uwe stralen Kan van het eeuwigh licht niet dwalen. Iesu Iesu vol deuchden, En vreuchden Al mijn vermaeck is uwen soete naem, Al mijn vermaeck is uwen soete naem. In mijn leven volgh' ick de paden Van uwe goddelijcke raden, Die my de werelt doen versmaden. Iesu Iesu ick leere Tereere Van uwen lieve naem mijn wit alleen, Van uwen lieve naem mijn wit alleen. Wijsen Iesu by my wilt blijven En wilt altijt mijn penne drijven Om uwen schoone naem te schrijven. Iesu Iesu ick groete Den soete Naem, die mijn wercken u maeckt aengenaem, Naem, die mijn wercken u maeckt aengenaem. Lieven Iesu voor my besneden, O Manna vol van soetigheden Ghy zijt de ziel van mijn gebeden. Iesu Iesu geen smaken Vermaken Als uwen soete naem, al mijnen lust, Als uwen soete naem, al mijnen lust. Mijnen Iesus weest als ick sterve, Door u ick alle goet verwerve, Door u mijn saligheyt ick erve. Iesu Iesu mijn oogen Wilt droogen, En na dit leven geven uwe vreucht, En na dit leven geven uwe vreucht. In u handen wilt my verwachten, Ghy zijt het eyndt van al mijn klachten, Het uyterste van mijn gedachten. Iesu Iesu belijdt my Verblijdt my Door uwen soete naem, mijn leste woordt, Door uwen soete naem, mijn leste woordt. 