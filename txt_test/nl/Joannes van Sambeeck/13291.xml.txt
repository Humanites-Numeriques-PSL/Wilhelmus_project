 TOt de Fontein van 't eeuwigh leven Mijn dorstigh hert wiert opgedreven Als ick onlanghs in een Fontein, Die vloeide door een groene plein, Afwies mijn aengesicht onrein. Ick riep beschaemt om mijn vuil leven: Wie sal mijn oogen water geven Dat ick beschreyen nacht, en dagh, Met David al mijn sonden mach, Waer in soo menich jaer ick lach. O Jesu laet mijn hert,en sinnen U liefde wederom beminnen Soo langen tijt van my veracht, Die my soo langen tijt verwacht, En niet verrast hebt in de nacht. Ghy laet my vloeyen all' u wonden Om te wasschen al mijn sonden. Hoe is u liefde noch soo groot? Ghy my bemint hebt tot de doot, En noch ontfanght in uwen schoot. 