 AL wat in des Wereldt is, Hoe schoon, hoe rijck, hoe vast en wis, 't Moet ester al versterven: Gheen ding, hoe treffelijck vermaert, Al was 'et noch, en noch soo waerdt, 't Moet al-te-mael bederven, Hoe braef, Hoe gaef, Hoe verheven, Hoe gedreven, En gheluystert, 't Wordt al door den tijdt verduystert. Maer Deucht, verhemelt, en vergoodt, Die duert en draeghtmen in der doodt: Het wereldts moetmen laten; Maer Deucht verseltmen in 'et graf, Wijl sy de ziel het leven gaf: Dies kanmen haer niet haten; Haer kracht, En macht Is soo krachtigh En soo machtigh, Datse 't leven In 'et sterven weet te gheven. 't Is billick datmen Deught bemint, En sich aen 't wereldts noyt en bindt, Het swaerste moet meest weghen: De Deught redt sich gheduerigh aen, De Deught sal noyt beteutert staen: Maer 't wereldts laet verleghen: De Deught Verheught Onse sinnen Diep van binnen: Maer de Wereldt Maeckt 'et breyn in leet verdwereldt. Wel aen, bejaghers van 'et goedt, Dat u een eeuwigh voordeel doet, Tree toe, grijp aen, wilt poghen. De Deught hersteldt een doffe gheest, En maeckt dat Gode wort gevreest, De Deucht heeft noyt bedroghen, S'is slecht, En recht, Sonder tooysel, Sonder mooysel, Maer nae desen Salse eerst verheerlijckt wesen. 