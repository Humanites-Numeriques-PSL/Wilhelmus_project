 VErnederde ghemoeden, Die 't hooghste lieft en eert, En die de sinnen voeden met 't gheen den Ziel-wegh leert, V laege sin // u liefd' en minn', En Goddelijcke wercken, Die sullen staegh // u alle daegh In uwe loop-baen stercken. Godt heeft een welbehaghen Aen een ootmoedigh hert, Dat Goddelijck verslaghen Om sijn ghebreecken werdt, Dat sucht en weent // dat klaeght en steent Met jammer, om sijn sonden: Die sal hy drae // uyt puer ghenae Ghenesen al sijn wonden. Hy sandt sijn Soon beneden, En liet hem om den mensch De stranghe Wijn-pers treden, Tot onsen troost en wensch, Om hem, die doet // oprechte boet De feylen te vergheven: Wel hem, die sal,, uyt 't aerdtsche dal Ten Hemel zijn verheven. 