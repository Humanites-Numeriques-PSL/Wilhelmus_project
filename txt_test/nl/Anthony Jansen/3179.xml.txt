 WAerdighe, treftigh', uytmuntende Deughde, Ziel-overschijnende, glimmende glans, Lustighe, grondigh Hart-roerende vreuchde, Hoogh-opghepronckte uytmuntende Trans, Vergode Maeght, met Heyligh vuyr bestraelt, Met Goddelijcke luyster overmaelt: V wesen, gheest, en kracht ghenoeghsaem toont, Dat ghy verhemelt, oock by 't Hemelsch woont. Schoon vele menschen u niet en beminnen, Echter soo sullen de vrome ghemo'en Op uwe nutheydt met harten en sinnen Heure ghedachten ghestadelijck vo'en, Met soet bedencken op u waerdigheydt, Met hoogh te roemen op u wijs beleydt, Met sich te spijsen door u voedbre spraeck: 't Gun in 'er zielen is de soetste smaeck. Waerje niet Hemsels, daer souden wel sonden Smeuren, bevlecken, besoed'len u kleedt: Maer niet dan luyster kan werden ghevonden, Billick men u dan volmaecktelijck heet. De soete Jesus heeft u hier ghebaert, Ghewis ghy zijt oock me van Jesus aerdt; Hy heeft u opgherecht, en selfs ghevoedt: Ghy aerdt nae hem, 't is God'lijck watje doet. Jesu, Ã´! Vader van dese verheven Blinckende Sonne, de edele Deught Heyl-star, en Voedtster, jae eenichste Leven, Die de ghemoeden en zielen verheught, Senn' ne'er de stralen van 'er Heyligh licht, Op dat verlichten mach mijn dof ghesicht: Vergun, o Bron van Deught, dat ick mijn sin. Gheduerigh spitsen mach op hare Min. 