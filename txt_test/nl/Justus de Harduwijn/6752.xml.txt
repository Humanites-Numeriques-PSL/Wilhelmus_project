 DE Weerelt heeft mijn hert ghestolen, En in haer duysterheydt verholen: Daer ligg’ het vast, en slijt sijn jeughd, In het gheniet van ydel vreughd. Laet ick’t aldaer; mijn Siel sal sterven, Sterft zy; ‘ksal oock de doot be-erven: Want ick door haer, zy in my leeft, D’een ‘tleven aen het ander gheeft. Nochtans voel ick door veel ghedachten, In my vergaen alle mijn crachten; Om dat ick leve sonder Godt, Die wilt dac’k volghe zijn ghebodt. Comt, hertjen, comt, wilt haer verlaeten, En haere boosheydt vlien, en haeten: Want wat maght helpen dat ghy sucht, En om de Weerelt altijdt ducht? Neen, neen staet op: staet op van stonde, Uyt den doodlijcken slaep der sonde, Staet op: en bidt dat Godt aenschouw, U Siel, die swemt in traenen louw. Al heeft zy noch veel quae ghebreken; Daerom zal Godt die niet versteken: Want voor den sucht die zy hem sandt, Schinckt haer zijn bloedt tot eenen pandt. Bidt dan dat hy u Siel troost sende, Eer dat door ’t quaet u leven hende. Bidt dat hy haer toon’ zijn aenschijn: Want, ‘k weet, zy zal daer gheeren sijn. 