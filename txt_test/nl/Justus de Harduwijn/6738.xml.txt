 HEmel-borghers neemt eens acht, Op de clacht, Die’ck voor u-lien ontbinde: Om dat ick my nu tertijt, Verr’en wijt, Ghescheen van u-lien vinde. Mijn ghepeys, en mijn ghedacht, Dagh en Nacht, Is vol van jaloursije. ‘Kpeys’ ick leve hier in ‘tverdriet, Al om niet: En ghy-lien sijt daer blije. Eenen dagh dunckt my voorwaer Duysent jaer, Van u-lieden te wesen. Want wie kan hier mijne quael Altemale Versoeten, en ghenesen? Waer ick dogh nu oock ghesien By u-lien, In die zaelighe stede! Daer allene woont de rust, Vol wellust, Met de standt-vastighede. Als den Weer-haen, of het riet, Datmen siet Voor alle winden drijven, In dees Weerelt woust, en rouw Onghetrouw, En niet ghestelt om blijven. ‘Tspieghel-glas vatt’ niet soo licht Het ghesicht Van alderhande dinghen; Als de Weerelt gaet mijn siel Een ghekriel Der sonden dicks aenbringhe. Fy fy Weerelt boos en quaet Van my gaet, ‘Khaet’ u met goede reden: Want den Hemel is alleen, Dien ick meen, Het huys te sijn van vreden. Hy is die roots’ onverstelt, Die ‘tghewelt Weer-staet van windt en baeren: Hy is het casteel bemuert Dat verduert Al ‘sduyvels legher-schaeren. Gods-ghesalfde van nu voort, Soo’t behoort, Wil ick dan gheeren strijen: En alsoo wachten den dagh, Dat ick magh, Met u-lien eens verblijen. 