 O Wercken Gods! die t’aller tyen, Sijt spieghelen, en schilderyen, Om in al die zijns consten aerd, Met grooten wonder te beseffen, Dyns Sceppers lof comt nu verheffen, En maecken dien allom vermaerd. Lichaeme-loose Inghel-schaeren Wesende Godts ghetrouw dienaren, Hemelen die hy heft ghesticht, Waeters gheronnen in cristaele, Boven des Lochts ghesterde saele, Van Godt te loven niet en swicht. Ghy Hemel-crachten, wiens in-vloeyen Hier alle dinck doet weldigh groeyen, Ghy sterren, blomkens vande Locht, Ghy gulde Sonn’, ghy silver Maene, Verlichtende dees aerdsche baene, Door u-lier sy Godt lof aenbrocht. Coel-soeten douw, vruchtbaeren reghen, Gunt uwen Godt hier allen zeghen. Windigh gheblas, dat al beroert, Vier, ende vlam licht van nature, Hit, ende couw, tot alder hure Sijn Zeghe-lof ten Hemel voert. Mist, ende rijm, smuyckende dompen, Dicke ghestolde waeter-clompen, Snee die in vlocken neder-rijst, Blixemen snel, swaer donder-slaeghen, Doncker nachten en claer daeghen, Elck aen den Heer zijn lof bewijst. Dat heel des Weerelts groote ronde, Des Heeren lof nu hoogh verconde, Met elcken heuvel, bergh, en dal: Dat oock het gheen hier keest op d’eerde Hem gheve lof naer zijne weerde: Want hy oirsaecker is van al. Looft hem ghy Zeen, ghy waeter-vlieten Fonteynen claer, die hoogh op-schieten, Wal-visschen grof, met al dat swemt, Beesten der Aerd wilt hem oock vieren, En ghy pluym-rijcke Voghel-dieren, Met sijnen lof ten Hemel clemt. Maer en wilt oock hier in niet slaepen. Ghy menschen naer God’s beeld gheschaepen, Sion hem lof en eere gheeft. En wilt hem oock voor alle dinghen, Ghehulde Priesters claer uyt-singhen, Soo langh als gh’op dees aerde leeft. Dienaeren Gods wilt hem oock prijsen, En sijnen name all’ eer bewijsen, Ghy die daer volght gherechticheydt. Ghy vrij van twist, en van gheschille, Ghy goe van inborst en van wille Des Heeren lof allom verbreydt. Maer onder dees die Godt ghedincken, Laet boven al ons stemmen klincken: Want Godt ons grootelijck bemint: Nu hy ons lost uyt des dood’s banden Nu ’t Vier ons niet en can ghebranden, Dat andersins ons had verslint. Laet ons in hem alleen verblijen: En met den mondt en hert belijen, Dat hy God is, en niemant el. Dit songhen drij Hebreeusche kinders, Van vier en vlam cloecke verwinders, Anania, Azaria, Misaël. 