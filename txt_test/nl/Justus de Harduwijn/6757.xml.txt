 ‘KEn slaepe niet, helaes! becommert zijn mijn sinnen: Mijn bedde wert een hel, vol pijnelijck gheclach. Van my soo vliedt de rust, helaes! nacht ende dagh: Den vaeck en kan oock niet mijn ooghen soo verwinnen; Of altijd druck en anghst vaert mijn ghemoedt te binnen, Wegh-jaeghende den slape, die’ck voor de selve sagh. En als ick om mijn rust, al doe dat ick doen magh: De weerelt comt haer spel van her altijt beghinnen. Ick telle (schier) des nachts d’hueren, en poosen al, In een-paerich ghesucht, en ondurigh gheschal, My keerend’ hier, en daer: maer niet is al mijn pooghen. ‘Tbelieft de Weerelt zoo die my wilt wacker sien: Want aen my, die zy volght, wilt zy de rust verbien, Tot dat den lesten slaep zal sincken in mijn ooghen. 