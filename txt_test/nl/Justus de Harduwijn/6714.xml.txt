 WEl gheest die daer beroert mijn bloedt, en al mijn leden, Die opent mijnen mondt tot schoon verborghentheden, Die klincken doet mijn stem, die my de taele sticht, Looft, en verheft den Heer met een vroed-sinnigh dicht. O Heere dat u macht niet en is om ghelijcken, Dijn wonderbaeren wil doet dat te vollen blijcken: U daed wort wel soo hoogh, soo verr’ en wijdt gheacht, Dat om te gronden die, te broosch is mijn ghedacht. Men siet den Lof en Eer’ uwen sit-stoel omringhen, En daer vast neven aen de vleughelen oock wringhen: Met glinsterigh ghestrael de Mogentheydt u croont En ghelijck in het cleedt van eene Sonn’ verthoont. Als een schoon Pavilloen hebt ghy de Locht ghespannen, Ende daer boven op, de Wateren ghebannen, Die teenemael gestolt in blinckende Cristael Dienen tot solder-bert van uwe Coninck-sael. Op het onvast ghebindt der Wolcken die daer draeyen Uwen Coets-waghen rolt op sijn vergulde raeyen, Daer hy lancx eenen wegh ons ooghen onbekent Al-een door uwen wil wordt lichtelijck ghement. Den rouw-snuyvenden Windt die by u is ghebonden, Die oock als’t u belieft van u wordt los ghesonden, Den Donder vol gheclack, den Blixem fel en snel, Sijn Dienaers allegaer, uw’s Goddelijcks bevel. Op haeren eygen grond, en op haer selfs ghewichte Was’t dat ghy grooten God de sassem aerde stichte: Sonder dats’ oynt verscheen, of schol-wijs henen dreef Uyt haer bepaelde plaets’, oft uyt haer ronde schreef. Te voor hielt die de Zee in heuren colck ghedolven, Becleedende de selu’ met water-blauwe golven: Die trots, en onversaeght door ‘tstroomende ghewelt, Hebben op het gheberght hun woon-plaetse ghestelt. Maer soo saen ghy begonst te donderen in ‘tspreken, En dat u gram ghemoed in blixem wiert ontsteken; De toppen glat-bemost blootten hun over-al, En men sagh elcken Bergh omrinhelt met zijn dal. Doen lagh eerstmael de Zee ghevlochten in haer tuynen, End’ om end’ om besoomt met opghebulte duynen: Sonder dat sy daer naer heur paelen over-spronck, Of t’eenemael met vloed g’heel aerde-rijck verdronck. De ziluer-beeckskens clear ververschen en bevrijen De bembden af ghemaelt met groen tapitserijen: Daer hun vrucht-baerich nat altijt voor henen druyst, Tot dat uyt eenen clip al bobbelend ruyst. Waer ‘smiddaeghs in de Sonn’ met snaeckerigh verlanghen Om te boeten den dorst daer me dat is bevanghen Allederhande Vee comt cudd-wijs aenghestout, Zelf tot den Esel toe woonachtich in het wout. De Voghelkens ghecleet in pluymighe livreyen Sietmen hier oock ontrent gaen nesten , en vermeyen: End’ elck naer zijnen aerd, hier knotert, en daer fluyt, Hier sierickt, daer kiuit, daer tiere-liert, en ruyt. Om den verhitten schoot van d’ aerde te besproeyen Doet ghy lancks het gheberght u reghen-cruyke vloyen; En het verwallemt cruyt verpreult ghy met den dauw, Met heunigh het gheblomt verslunst, slap ende flauw. Hier door comt hem het hooy onder de seyssen voeghen, Tot voeyer van die’t veld aerbeyden ende ploeghen. Hierdoor ist’t dat beclijft elk spruytsel, en plantsoen, Tot alderstont den mensch die noodigh heeft van doen. Dat oock den acker malsch den reghen heeft ghesoghen Blijckt, want sijn koren staet met gheluw’ hayr gheboghen: En oock den rijpen wijn, in volle vaeten pruyst, Waermede dat van ons, swaer-moedigheydt verhuyst. Tis hier door dat den mensch deur het sap der Olijven Den langh-vergaerden druck kan uyt zijn aensicht drijven, En dat hy weer van her t’aerbeyden is belust, En met de cracht des broods, moeytheydt en hongher blust. Op Libanus vermaert comt ghy Godt der ghenaeden U Ceder-boomen al met vochticheydt versaeden: Waer elck cleyn voghel-dier bevlietight om te best Tusschen syn becksken scherp te voeren zijnen nest. Hier door staet den Abeel soo spits en hoogh verheven, Dat daer comt als naer huys den Oyevaer ghedreven: Hier door is’t dat hy oock, al schijnt hy dun ghelooft, Boven al ander hout is swierende zijn hooft. Den Heer aenveert de sorgh’ van elck dier in’t besonder, Het sy dat’t dat woondt op d’aerd’, of dat het schuylt daer onder. Het steyl-toppigh gheberght de Herten hy verleent, En d’Eghels scherp-bepint het diep-holligh ghesteent. Op dat hy hun beschee de Maenden, en de Daeghen; Doet hy de Maen’ altoos een wanckel aensicht draeghen: En dat gout-straeligh Licht het welck soo schoone blinckt Beteekent hy een bedd’ daer’t ‘snavonts inne sinckt, Als nu voorsienigh Godt uw’ wysheydt gaet ghedooghen, Dat glinsteren van hoog ‘slochts brandende cleyn ooghen, En dat de duysternacht tusschen heur vleughels schust, Den schrummel, anxst en vaer, de stillicheydt en rust; Zoo commen daer ten black al de verwoudde dieren Van hongher over hoop staen huylen, ende tieren: Daer ’t Leeuwen-welp soo langh briescht, brullet, en al schent, Tot alderstont ghy dat zijn nut-gherechte sent: Maer soo Aurora schoon heur beghint op te toyen Om menigh roosken root op aerde-rijck te stroyen, Elck verwout brunstigh dier, soo wel ‘tminst, als het meest, Treckt weder van het veldt in ‘tdiepste van ‘tforeest. Er ter wijl ‘tself den slaep gheketent houwt in banden; Den mensche voeght te werck zijn ossen, en zijn handen. Tot dat den Auondt-stont hem op de weerelt streckt, En met zijn doncker zeyl, Aerd’ ende Locht bedeckt: werck-man, wiens ghelijck men niewers en kan mercken! Hoe lof-lijck sijn volbraght u goddelijcke wercken! U wijsheyt haer verspreydt door ‘sweerelts ronden cloot: Uw’ sorgh’ vult van de Zee den wijt-bloeyenden schoot. Van die zeer groote Zee die tusschen haer natt’ aermen Van menighe landouw’ omhelst de grove baermen: Die dickmael heel verstoort in water-berghen clemt, Waer in ‘tgheschubde volck met millioenen swemt. ei:Men siet de schepen daer over de bracke baeren, Niet achtende ‘tverschrick trots-moedigh henen vaeren. Den Walvisch grof en bot daer gulselijck in slockt De visschen die hy heeft van langher handt ghelockt. Al dat hier op de aerd’ het leven heeft ontfanghen, Al dat de locht verpreult met lieffelijcke sanghen, Al dat hier onder schuylt, het sy hoe vremt gheveert, Elck een van u den den cost hert-grondelijck begeert. En wan ghy van ‘tghediert den sorghe-last neemt aene, Ende dijn gaeven rijck stort’ op dees aerdsche baene; Een yeder van de die naer-volghend’ hunne wijs, Gheeft u o vaeder wijs lof, danckbaerheydt, en prijs. En zoo hun u ghesicht niet meer en wilt beschijnen; ‘Tis dan met hun ghedaen, allinskens zy verdwijnen. Gheen dier soo fel, soo quaet, gheen dier soo sterck en grof; Ten keert dan wederom al in zijn eerste stof. Maer wanneer uwen gheest comt weer van hoogh gheresen Om locht, aerd’ ende zee goet-gunstigher te wesen; Zoo ist dat weer van her dien soet-besielden blas Vervult g’heel desen Al, met versch en nieuw ghewas. Och! dat soo sy altijt! Laet ‘sHeeren lof verbreyen: Laet hem oock t’alder tijdt behaeghen, en ghereyen Van syn const-rijcke handt de wercken allegaer, Die eeuwigh zijne gunst bescherrem, en bewaer. Dien Heer die met zijn oogh’ g’heel aerde-rijck doet beven, Die berghen branden doet met eenen knip te gheuen: Want alsoo haest hy die hoe luttel ‘tsy gheraeckt; Men siet daer op zijn vlam die t’allen canten blaeckt. Zoo langh’ mijn handen bey tot d’harpe sijn bequaeme; Zoo langh’ zal ick daer op doen daeveren God’s naeme: Dien ick bidd’ met ghedult t’aenhooren mijne stem, Aenghesien ick mijn vreughd alleene schepp’ in hem. Dat hy den wortel heel uytroeyt tot den gronde, Van die daer ‘leuen leen in gruwelijcke sonde: Dar hy den struyck verdroogh’, te niet doe en versmacht’ Van die hem hebben dicks onweerdelijck veracht. Maer ghy gheest die beroert myn bloedt, en al myn leden, Die opent mijnen mondt tot schoon verborghentheden, Die klincken doet mijn stem, die my de taele sticht, Looft en verheft den Heer met vroed-sinnigh dicht. 