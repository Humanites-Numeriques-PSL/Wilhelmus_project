 GHegroet weest Coninghinne, Die Moeder sijt vol van ghenaed’ en minne, Weest oock ghegroet soetheydt, en leven, Die voor ons sijt// een hope altijt// ghegheven. Tot u doen wy ons stemmen Schoon-suyuer Bruyd dagh ende nacht op-clemmen, Woelend’ hier, laes! onder Gods thoren, Als kinders quaet// uyt Adams saet// gheboren. Tot u ist dat wy vluchten: Tot u ist dat wy quelen, ende suchten: Want ons gheensins en kan ghereyen Dit dal waer d’oogh// nooyt en is droogh// van schreyen. Wel aen schoon uyt-ghelesen, Om by den Heer ons tael-Vrouwe te wesen: Ghehinght u ons bermhertigh ooghen Uyt uwen throon// als Sonnen schoon// te tooghen. En laet oock eens ghedijen, Dat wy verlost uyt ‘tiock der slaeuernijen, Iesum aensien onsen behoeder, Die ghy ter aerdt// ons hebt ghebaerdt// als Moeder. Maria vol van vrede, Vol sachten moed, en vol god-vruchtichede, Maria soet, tot wie wy vlieden, Laet dese vreughd// tot onser deughd// gheschieden. 