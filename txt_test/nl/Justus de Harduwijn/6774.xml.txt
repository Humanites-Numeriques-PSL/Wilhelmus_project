 ALmachtigh God u loven wy, Die allom hebt u Heerschappy: Die den om-loop van deser eerde, Als Vaeder houwt in eer, en weerde. D’Inghels en d’Hemel-crachten al, Die loven u met soet gheschal. De Cherubins, en Seraphinnen In uwen lof by-nae ontsinnen. Zy roepen Heyligh, Heyligh Godt Iehova, ende Sabaoth. Hemel, en Aerde staen ghelaeden, Met uwen lof, en hooghe daeden. U zaeligh-rijck Apostel-schaer En u Proheten allegaer En Martelaeren roode bende Singhen u lof al sonder hende. Soo doet de Kerck u oock altijt, O Vaeder die allomme sijt: Door wiens licht worden beschemelt Lucht, zee, en aerd, en het ghehemelt. Zy singht oock ‘tlof van uwen Soon, Vlietigh altoos tot u gheboon, Zy singht den Gheest, die g’hebt ghesonden, Om te doen spreken stomme monden. O Christe dan als Coninck groot Syt ghy ghecommen t’onser noot: En om den mensche te ghenesen Hebt ghy een mensche willen wesen. Ghy hebt de Doot door uwe cracht Verstickt, vernielt, en onghebracht: En haeren strael, net afghebroken, Waer door den Hemel staet ontloken. Soo dat ghy nu in ‘tzaeligh land Sit aen uw’s Vaeders rechter hand Op eenen throon zeer rijck bepeerelt Als Rechter groot van heel de Weerelt. Wel aen o Iesu Christe soet, Comt u dienaeren te ghemoet: Die ghy soo dier hebt willen coopen; Dat gh’u in bloedt hebt moeten doopen. Laet ons van d’uyt-ghelesen sijn, Die nu verlost uyt druck en pijn, Hun spieghelen in alle lusten, En eeuwelijck met u oock rusten. Iont dogh u volck al dit gheluck, En van hun weert dogh allen druck: Noch en ghehinght niet te bederven Die ghy voor d’uw hebt willen erven. Want sonder op-bouw, en verdragh, U zeghenen wy allen dagh: En niet en is ons aenghenaeme, Dan te verheffen uwen naemen. O Heer dat sonder siele-schae, Heel desen dagh ten Avent gae: En de sondaeren wilt ghedincken, Met u ghenae die te beschincken. Soo sullen wy, o Hooghsten Heer, U lof uyt-singhen meer en meer: Want al ons hope vroegh, en spaede Alleene steunt op u ghenaede. 