 MIjn Hert en ‘tSpieghel-glas Vertoonder van ‘tghesicht, Waer in elck een aenschouwt all’ zijne schoonicheden, Behelsen onder hun twee vremde teghentheden: Want den Spieghel is ijs, mijn hert een vlamme licht. Uyt eenen Spieghel oock elckers ghedaente swicht, Soo saen als ander beeld daer in hem comt besteden: Maer ghy blijft in mijn hert, o Godt, altijt ghesneden: Om niemant dan voor u dees plaets en is ghesticht. Is’t dat de Sonne comt op eenen Spieghel raeyen; Haer schijn doet zy daer op als eenen blixem draeyen. Maer door uw’s liefden strael blijft mijn hert on-verstelt: Anders dan dat hy heel het selve doet van binnen, Door zijn verborghen cracht, met stil vier over-winnen, Soo den brandt-spieghel doet van verr’ zonder ghewelt. 