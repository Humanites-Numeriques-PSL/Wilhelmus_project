 MAria schoone bruyd, schoon Coninghin, Ghy staet zoo vast in mijnen sin; Dat ick nauw’ een oogh-opslagh, Sonder u yet peysen magh. Hoor’ ick het soet gheruyt van ’t Nachtegael. Dat vrolijck clemt naer d’hemel-sael; My dunckt t’hooren in’t aerds woud U lof-sanghen menigh-foud. Sien ick lust-hoven groen van blomkens rijck; Zy syn by u als onghelijck: Want ghy sijt den hof, die staet Geurigher dan muscleiaet. Sien ick Aurora schoon in ‘sHemels Velt Op heuren waeghen hupsch ghestelt; ‘Ksie de stringhen van u haer, Blincken als de Sonne claer. Hoe menigh werrigh strick moet sijn daer aen, Die mijn Siel houwt soo vast ghevaen? ‘Tmoet wel sijn een hemels-werck, Dat my daer in knoopt soo sterck. Nochtans voor desen cnoop en vasten bandt, En kose ick niet den meersten pandt: Noch ‘ken wou niet sijn ontvlocht, Maer wel meer daer in gheknocht. Ick wil my dan daer in gaen houden stil, En offeren u mijnen wil: ‘Kwill’ in uw’ soet ooghe-lonck Voort-aen leven minne-dronck. Ick schinck u dan mijn Siel, mijn hert, mijn bloed, Ick stell’ my heel in u behoed, Ick schinck u al mijnen druck, Ick schinck u al mijn gheluck. Maer als ick in u liefd’ hier heb gheleeft, My dan by u een plaetsken gheeft: Zoo dat ick voor al mijn pijn, Eens gheniet’ u claer aenschijn. En al is desen wegh noch verr’, en wijt, My dogh een goe leyd-sterre sijt: Die my uyt dit aerdsche dal, Tot den Hemel lichten zal. Zoo sullen tot u lof noch sijn ghesticht Veel liedekens vol schoon ghedicht, Om dat ick hebbe behaeght U schoon Bruydt, Moeder en Maeghd. 