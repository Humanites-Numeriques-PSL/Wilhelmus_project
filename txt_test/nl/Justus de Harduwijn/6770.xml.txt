 ALs wy verr’ vande Palestijn, En verre van die Ieudsche landen, Mat en verslaeft gheseten sijn, Aen die Bablonsche waeter-stranden, Verlaeten hebbend’ al ons goet, ‘Twelck wy ghebruyckten met voorspoet; Ons ooghen wierden saen verkeert, In lauwe traen-vloeyende beken, Als wy u Sion heel onteert Van alle kanten wel bekeken: O Sion, die ghewelt en cracht, Soo jammer hebben t’onderbracht! Wy honghen daer aen het gheboomt Ons harpen, velen ende fluyten: Wy hielden onsen mondt ghetoomt, En wy ontsnaerden daer ons luyten: Vermaeckende ‘thert, en den gheest Met druck, en droefheydt aldermeest. Maer die ons naer dees slaeverny Leyden als buyt, en roof ghevanghen: Siende ons musick, en spel daer by Aen die groen wilghe-tacken hanghen; Deen op den voet daer een bevel, Dat wy her-stellen sou’n ons spel. Sy seyden singht ons Sions liedt En doet de snaerkens vry her-beven: Sy seyden laet ons hooren iet, Van ons als Sion noch was int ‘tleven, En haere naeme stondt berucht, Van hier tot inder hooghe lucht. Laes! hoe sou dit connen gheschien, Datmen des Heeren lof sou singhen, In een vremt landt, voor vremde lien? Hoe soudemen oock voort ghebringhen, Het suchten droef uyt ‘sHerten grond, En ‘tsinghen blij al uyt den mondt. Ierusalem ghy schoone stadt, Hanghend’ altijdt in mijn ghepeysen; Seght my nu eens, seght my nu, wat Mijn herte van u sal doen veysen. Sal’t wesen of om druck, of pijn? Waerachtich neen! ten zal niet sijn. Neen liever moet mijn rechterhandt Heur harp en luyt-spel al vergheten; Eer ick u, o mijn Vaeder-landt! Al ben ick verr’ van u gheseten. Neen, liever sy mijn stemm’ versmacht; Dan ghy daer gaet uyt mijn ghedacht. Maer dat ghespu van Edoms saet O Heere wilt ghedachtigh wesen: Schimpende zeer, als door ons quaet Dijn straffe, laes! quam neer-gheresen: En dat ghy ons; toornigh ghestelt, Deedt proeven u cracht, en ghewelt. Wilt nu bederven, riepen sy, De prattighste van alle steden: Slicht tempel, huys en hof daer by, Van boven af al tot beneden. Zy riepen: rooft, slaet en verbrandt: Vermoordet al aen elcken kant. Ach Babylon ondanckbaer kindt! Waer sult ghy dogh henen gaen loopen? Als ghy u oock in lijden vindt En dit helaes! al sult bekoopen. Gheluckigh, die ons breken zal, En bringhen u tot eenen val. Gheluckigh, die ‘thert, en den moed Tot vraecke zal hebben ontsteken: En alle dat vergoten bloed, Met bloed te ghieten zal gaen vreken. Gheluckigh, die u kinders cleen Eens sal gaen swieren teghen steen. 