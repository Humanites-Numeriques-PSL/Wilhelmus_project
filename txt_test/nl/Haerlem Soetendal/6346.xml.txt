 HOe wonderlyck ist Rat van avontuer Dat men menighen keer siet drayen Den eenen druck, lyden, en zwaer ghetreur Den anderen vreucht verfrayen. Als vrienden zijn by malkander vergaert tGhelijckt dat zy eens moeten scheyden, Ia mannen en vrouwen by een gepaert Moeten haer tijdt verbeyden. Also ist nu oock ghevaren met my Ick meen Haerlem nu te verlaten En te gaen trecken den Bootsghesel by tamsterdam by der straten. Mijn Huysvrou waer geern te portugael maer ick soecke sulcks te beletten Of my tamsterdam mocht helpen de Tael, Daerom ga ickt versetten. De neeringhe is hier so qualijck ghesteldt, Ia geheel sieckelyck van herten En siet sulck een reyse die cost veel Gheldt Twelc my langhe sou smerten Dus segh ic adieu mijn Borgers vroom, Die Haerlem Soetendal bewaren Of ic corts quam wederom, God laet ons bly vergaren. Ic danc u tsamen van goet gheselschap princen en princessen ydoone, Hoort ghy van my eenich achterclap, Vaecht doch mijn baentjen schoone. 