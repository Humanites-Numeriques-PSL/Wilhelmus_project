 WIe sal, o Heer, wie salder tot Den Lusthof gaen in uw gebouwen, Op uwen bergh in’t heyligh slot, Wie salmen sien, o groote God, Aldaer by u sijn wooningh houwen? Die oprecht is in sijn gemoed, En daer nae richt sijn gaen en wandel In alles wat hy laet of doet, Die in sijn hert geen leugens voed En waerheyd spreeckt in al sijn handel. Wiens tong sich wacht van achterklap Noch quaed doet aen zijn metgesellen, Die niet tot smaed en schempen rap Sijn naesten met een vuylen schrap In eer of leven soeckt te quellen. Die de verwerpelingen haet En eertse die den Heere vreesen, Die vast op sijne woorden staet Noch sijn beloften achter laet, Al sou’t oock tot sijn schade weesen. Die niet en woeckert met sijn goed Noch sich met giften laet bederven Om ’t recht te treden met de voet, Noch suypt der armen zweet en bloet, Die sal by God een plaets verwerven. 