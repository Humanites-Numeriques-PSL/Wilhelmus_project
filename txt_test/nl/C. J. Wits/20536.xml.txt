 MEn leest van eenen seecker Man, Een loosen Boef, een snood' Tyran; Vermaert door 't boose leven. Die heeft eens in het woeste Wout, Daer hy hem best betrouwt, Tot rusten hem begheven Hy lagh dicht aen een Muer en sliep, Doe docht hem dat een aldus riep; Op, op, en wilt wech loopen. Hy gingh bevreest terstondt van daer; De Muer valt openbaer Seer haestigh in Steen-hoopen. Hy sach den Muer daer vallen ne'er; Hier uyt besloot hy dat den Heer Gingh sorghe voor hem draghen: Doen dachte desen Mensch Godloos, Al zijn mijn wercken boos, Godt heeft aen my behaghen. Hier uyt nam desen snooden Guyt (Door Sathans list) een boos besluyt, In boosheyt voort te varen: En meende, dat nu Godt den Heer Voor onghelucken meer, Hem altijdt soud' bewaren. Dus hy vrymoedigh vast hoereert; By 't schuym der Boeven staegh verkeert; Gaet steelen, moorden, branden: Eerbare Jonghe-dochters schendt, Tot dat hy noch in 't endt Raeckt in een Schout sijn handen. Hy wierdt met banden vast gheknelt, Sijn boosheyt klaer in schrift ghestelt; Sijn vonnis gaet men spreecken, Dat men met heete Tanghen stijf, Dit Godt-vergeeten lijf, In stucken soude breecken. Dit strenghe vonnis hem beswaert, Werdt voor den Doodt en Hel vervaert: Hy vindt gheen troost met allen; Sijn korte vreucht staet hem wel duer, En wenschte dat dien Muer Was over hem ghevallen. Doen heeft hy al te laet bedacht, Dat Godt dien doodt acht veel te sacht Voor sulcken Godtloos leven; Maer dat Godt door sijn wijs beleyt Had' meerder straff' bereyt, Om hem dien nu te gheven. Als Gods goedtheyt den mensch niet streckt Ten goede, maer tot quaedt verweckt, Soo sal Godts toorn uyt-breecken, Om aen dit Overspeeligh zaedt, Misbruyckers sijns ghenaed', Rechtvaerdighlijck te wreecken. 