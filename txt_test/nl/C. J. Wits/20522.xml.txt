 HUydendaeghsche Danseryen Moet ghy, Christelijcke Jeucht, Niet beminnen, maer vermyen: Want sy leeren Eer noch Deucht. Dansery is voort-gebracht Van het blindt vervloeckt gheslacht. Bacchus-Feesten, Gulsigheden Zijn de Teelers van dit Kindt. Dertelheydt, onkuyse zeden, Men steeds in het Danssen vindt, Dat tot vuyle lusten streckt En een reynen Ziel bevleckt. 't Geen onvruchtbaer is ten goede, En occasi gheeft tot quaedt, Dit al moeten wy verhoeden. Want het Godt niet toe en laet. Soo is nu de Danssery: Dus die niet gheoorloft zy. Hier op mochte yemandt seggen, Dit en kan ick niet verstaen; Maer ick sal het weder-legghen: Godts Volck heeft dit oock ghedaen, Mirjam en veel Vrouwen meer Dansten vrolijck voor den Heer. Wanneer David had geslaghen Goliath den Philisteen, Sach men Vrouwtjes in dien daghen Met een groot ghetal by een, Dansten, met een bly gheluyt, Riepen Godes daden uyt. Doen eertijdts de Arck des Heeren Werdt uyt Obeds Huys ghebracht, Danste David Godt ter eeren, Daer sijn Vrouw' hem om veracht' , Daerom haer de Heere plaeghd', Toond' dat Danssen hem behaeghd' . HIer op segh ick nu met reden, Ghy misbruyckt des Heeren Woort, 't Waren gheen lichtvaerdigheden, 't Quam uyt den Geloove voort. Vrouwtjens maeckten doe een Ry, Maer gheen Man en waerder by. 't Danssen was in Davids tijden Als oneerlijck, me'e veracht, Om dat hy dit niet gingh mijden, Heeft sijn Vrouwe hem belacht. Dat hy danste door Godts Geest, Is haer onbekent gheweest. Dese saeck en kan niet strecken, Dertel Volck, tot u baet. 't Blijckt dat ghy u vuyle vlecken Met sijn Deucht bedecken gaet. Sijn doen was een heyl' ghe saeck; U doen vleesschelijck vermaeck. Uyt sulck danssen is ghekomen Dickwils jammer en client. Silos Dochters zyn ghenomen Van haer danssen, en gheschent. En des heyl'ghen Doopers hooft Is door 't danssen oock gherooft. IsraÃ«l met bly behaghen Dansten rondtsom 't Kalf heen. Och ! wat bitt're droeve slaghen Hebben sy daerom ghele'en. Wel drie duysent kleyn en groot Van dien Danssers zyn ghedoodt. Soete Jeucht, u danssen, springen, Al u dertel mal ghelaet, En u geyl en ydel singhen, Voor Godt als een gruwel staet, Laet dit quaedt, bidt om ghenaedt, Eer hy u in gramschap slaet. Ghy moet met u radde leden Dringhen door de Enge-Poort, En den smallen Wegh betreden Daer een Dansser niet behoort. Christi Jock en heyl' ge last Eenen Dansser niet en past. 