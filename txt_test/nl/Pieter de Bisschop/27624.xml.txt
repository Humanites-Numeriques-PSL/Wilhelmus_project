 GAntsch Vrancrijc stont geheel in rueren Den Fransman leefde zeer bevreest, Als sy hielden binnen hun mueren t Jesuijts gebroet van tRoomsche Beest: Waer dit fenijn oyt heeft gheweest Wierdt tLandt Ydel van neeringh', een Foreest Maer vol verraet, moort, krijgh en brant. Het zijn anti-Christens bespieders, Spaensche Wacht-torens zorghelijc, Van Jesu wijt, Logen-bedieders, Verstoorders van een Republijc, Soo hun Adieu wt heel Vrancrijc Verklaert: Hebben d'Eeldom int Coninrijc Noch den Coninc zelf niet ghespaert. Hierom zijn sy eeuwich Ghebannen Wt Vrancrijc wijt, ist niet groot spijt, Datmen zulcke vroom helsche mannen Doet ruymen in zoo korten tijt? Maer een vijfthien daghen respijt Was daer. Adieu Bespie-torens subijt, Vrancrijc is quijt, v boose schaer. Groulijcke moorden, bloetvergieten, Zijn door hun valscheyt meest ghebeurt, Maer in tParijssche Bruyloft lieten Veel tleven, zoo daer wierdt ghespeurt, In Neerlant heeft menich ghetreurt Door tSwaert, Achtien duysent zijn daer verscheurt Van Beuls hant, zo Duc d'Alb verklaert. Men leest in oud' en nieu Cronijcken, Der Pausen krijgh bloetstortingh' fel, Die Keysers, Princen, Konincrijcken Op malkandren hissen zeer snel: Hy is van denzelven ghesel Die fijn, Hem stelt als Godt inden Tempel En wat Gods dienst genaemt mach zijn. Tgeen sy met moort niet en volbringen Dat doen sy door Brieven eenpaer: So t Frans Playdoy tuygt zonderlingen Daer hun schriften int openbaer Ghelesen zijn, voor elc zeer klaer, Om tRijc Van Vrancrijc te voeghen by haer Spaensch' Monarchie wreedelijc. Judas Borse heeft gheen ghelijcke By der Jesuijtsche in-komst' groot: s'Ontfangen tsjaers door tspaensche rijcke Twee hondert duysent Croonen root, Sy betalen den Coninc bloot Tvijfd' maer Van tgout wt de Indische vloot, De reste strijcken sy naer haer. Judas die wordt een dief gheheeten Dat hy de Bors' gheerne nam waer: De Jesuijten beter weten, Stelen Lantsheeren kinderen, daer Sy weten dat groot goedt volght naer Int ent, Die wordt een Jesuijt met haer, End maect hun dan een Testament. Menich Lants-heer sy ooc so Bichten Dat d'ergghenamen niet veel rest, Waer op sy groot Collegie stichten, Tgelt reyst in Spaengien naer haer nest, Daer sDuyvels winckel is ghevest, Ja voort Al de moordaet spruyt wt dees pest, Die in Europa wordt ghespoort. Mercklijcke loghens sy beschrijven Van Princen, Coninghen ghemeen, Willen hun valschen Godsdienst stijven, Met blau argumenten onreen, Ja met oud' wijfs fablen zeer kleen, Van weert, Tzijn zeer bespottelijcke reen Van wijse lieden niet begheert. Maer alsmen haer weet te betoonen De tastelijcke leughen klaer, Dan konnen sy hun fijn verschoonen Met dit woort piae fraudes daer, Dats gheseyt, heylich bedroch, maer Om dat Haer Papistische blinde schaer Tlicht der waerheit mocht schouwen bat. Christus waerschout ons t'onser vromen Datmen geen druyf van doornen leest, Noch quade vrucht komt wt goe boomen Dit merctmen wel dat tRoomsche Beest Is d'oude Slangh', die heeft gheweest Eerst aen Een Leugenaer, Menschmoordervreest Soo ons Christus zelfs doet vermaen. D'Apostelen Christi die waren Maer Jesus Dienstknechten verbreyt: Dees booswichten stoutlijc verklaren Haer voor Jesus Societeyt: Dats Jesus Met-ghesel gheseyt, Maer recht Satans ghesellen vol boosheyt, Oft Judas soo tFransch' Sonnet zecht. Om haest te zijn een Paus van Romen, Daer sy naer trachten principael: Dat sy in Vrancrijc terstont komen, Men zal hun maken Cardinael Vant Montfaulcon, een luchte zael, Vast an, Daermen de Benedictie Bael Fraey metten voeten gheven kan. CosterVoor-vechter der Jesuijten Met Matthias Lam int recht mee, Ghy Baals Priesters v leer moet splijten, Gods Woort komt in v leughen-stee: Den Draec tgekroonde Beest lijdt wee, Draeght rou, Gods Oordeel komt voor v alree, Dect v kruynen met koestront nou. Ghy Steden al der Nederlanden, Maect v dit boos ghespuys doch quijt, Oft ghy komt ooc zeer haest tot schanden Verliest Neeringh' welvaert subijt, Spieghelt v aen Vrancrijc, tis tijt Verjaeght Den Hypocrijt, van Jesus wijt, Eer ghyt end' v kindren beklaeght. Prince o Godt, aenmerct ons tranen, Hoe is v Kerck' vervolght, bevreest, Van dees fell' vlieghende Sprinchanen Met haren Koninc tghekroont Beest, Ghesteert als Scorpioenen, leest Gods reen. Duytslant jaeghts' over d'Alpen meest Neerlant, Vrancrijc naer tPyreneen. 