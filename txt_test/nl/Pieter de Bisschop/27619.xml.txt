 Christe die tlicht zijt end’ den dach seer klaer De duysterheyt des nachts ontdect gy mede, Ghy zijt het licht der lichten openbaer, Ons leerende het zalich licht vol vrede. Wy bidden v o Heer heylich end’ goet Beschermt ons desen nacht van allen quade, Laet in v wesen onse ruste zoet, Eenen stillen nacht gheeft ons wt ghenade. Dat den swaren slaep ons veschricke niet, Noch den Vyant ons en bringh’ in gequelle, Noch tvleesch thenwaerts ooc en bewillig’iet End’ ons alzoo voor v Heer schuldich stelle. Laet ons ooghen den slaep aennemen stil, Maer ons herte laet tot v waken Heere. V rechte handt altijt beschermen wil V Dienaers die v lief hebben met eere. Ons beschermer aensiet en bedwingt ghy Die ons laghen legghen t’onsen onspoede, V Dienaers helpt, die ghy gekocht hebt vrij End’ verlost met uwen dierbaren bloede. Zijt ons O Heer ghedachtich t’aller tijt In dit lichaem end’ vleesch broosch van natueren. Ghy die een beschermer der zielen zijt, Weest ons O Heer bystandich t’allen uren. Godt den Vader zij glorie ghemeyn, End’ synen eenigen Sone te samen, Met den heylighen Gheest den trooster reyn Van eeuwicheyt tot eewicheden AMEN. 