 Wanneer ick was in teghenspoet So riep ick God aen met der spoet End hy heeft my mit blyden schyne, Uerhoort so hy eenpaerlick doet, De syne in druck end pyne. Ach Heere God my siel beurydt, Uan boosen lippen t’alder tydt, Die niet dan loghenen vertellen, Ende haren naesten onghemydt, Tweetonghich eewelick quellen. Wat kan de valsche tonghe doen, Anders dan twist end tweedracht broen, Als een krachtichs mans scherpe pylen, End gloyende kolen van houte groen, So is sy tot allen wyllen. Wee my dat ick als vremdelinck, In Misech bin: d’welck is een dinck, (Om t’volckx boosheyt) swaer om verdraghen In Cedars tenten oock ballinck, Bliue ick te mennighe daghen. Ick hebbe te lang ghewoent mit haer, Die niet sochten dan twist eenpaer, Als ick haer van vrede vermelde Sy hebben niet gheuraecht daerna, Maer teghen my haer sy stelden, 