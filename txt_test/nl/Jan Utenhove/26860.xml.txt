 ICk heb dy ghesett myn hope, Bewaer my dan, O Heer, Van eewigher oneer, Wil my, also ick vast verhope, In dyn gherechtigheyde Verlossen on verbeyden. Neygh dyn oorɇ, O Heere ghepresen, Tot my stracks, end haest dy, Om te verlossen my. Wil my een stęrcke steenrootß wesen End een stęrck slot ghewerden, Daer ick seker magh werden. Want myn toevlucht end stęrcheyt Heere Du bist: om dyns naems wil Voer my end leyd mi stil. Wil my doch vanden strickɇ afkeeren Den sy teghen my bęrghen, Want du bist myn beschęrmer. Mynen Gheest ick gantslick beuele In dyn hand, verloß my Heer God der waerheyt vry. Ick hate van herten so vele Als doen onnutte dinghen, Myn hopɇ ick dy toebringhe. Icl sal vrolick syn sonder trueren In dyn bermhertigheyt, End groote goedigheyt. Wanneer ick sal konnen bespueren Dat du d’ooghɇ heefst ghewendet Ouer mynr sielɇ ellenden. Niet toestaende dat ick sou vallen In myns vyandes hand, Die my daer soeckt ter schand. Męr myn voeten (by na gheuallen In’t strick) stellendɇ in’t breyde Op dat ick my vermeyde. Heer, bewyß aen my dyn ghenade. Want ick bin nv in nood, Door angsten ouergroot So dat door droufnissen gherade, My d’oogh verdwynt end d’leuen, End de buyck daer beneuen. Door smertɇ is myn leuen versleten, End myn iaeren syn saen Mit swaersuchten vergaen. My, mits myner sondɇ, heeft besweken Myn stęrckheyt, end myn beenen Syn dorr worden mit eenen. Ick bin een rechte smaed ghedeghen Mynen vyanden al, Myn vrieden een ghekal, End nabueren, Die my enteghen Daer komen op de strate, Die vlien van my mit hate. Men heeft my ghestelt buyten herten, Ghelyck die daer syn doot, End als een ghbroken pot. Sy hebben my, my te beschorten Smaed aenghedaen, vol vruchten Ick bin gheweest, end suchten, Want sy hebben gheraedslaeght t’samen (Hoe wel qualick beraen) My na d’leuen te staen. Męr Heer, ick hopɇ op dy by namen, End seggɇ oock dy te wesen Myn eenigh God ghepresen. Myns leuens loop is in dynɇ handen Verloß my van der hand Myner stęrcker vyand, End van den die my (mit haets brande Alleßins syndɇ enteghen) Veruolghen alle-weghen. Laet ouer dynen knechte lichten Dyn aensicht, maeck my heyl Door dyne goedheyt veel. Heer, laet my door schande, niet swichten, Want ick mit vaster hope Dy eenparigh aenroupe. Laet auer de godloosen werden Te schanden, end vergaen, End stom in de stil gaen. Die lueghentaligh door hoouęrden Mit een verachtigh romen Daer spreken vanden vromen. Och wat groot goed heefstu den ghenen Die dy vreesen bereydt Hier end in eewigheyt? Och wat groot goet bereydstu denen, In der menschen aenschauwen, Die op dy vast betrauwen? Du verbęrghtsɇ in dyns aenghesichtes Verborghenstɇ, om den wil Der prachtighen moedwil. Du verbęrghtsɇ in dyn hutte dichte Om se van klappernyen End valsche tongh te vryen. God sy lof, want groote ghenaden Hy heeft ghedaen aen my, Als in een stad seer vry. Doe ick vlood mit vreesen beladen Ick seydɇ, ick (vol ghebreken) Bin voor dyn oogh versteken Nochtans du heefst myns biddens stemme Verhoort, wanneer ick vry Gheschreyt heb, Heer, voor dy, Ghy vromen end van herten temme, Hebbet dan lief den Heere, Vol van ghenaden teere. Die Heer beschęremt de gherechten End sal den grootschen schoon Verghelden hueren loon. Syt manlick end standuaste knechten, Hy sal v t’hert beuesten, So wie op hem hoopt vaste. 