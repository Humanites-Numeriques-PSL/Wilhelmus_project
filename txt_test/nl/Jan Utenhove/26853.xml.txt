 O Heer, hoed my myn recht, Want ick heb recht end slecht Ghewandelt hier opder ęrden. Ick heb op dy myn hope Ghesett, dies ick verhope Dat ick niet beweeght sal werden. O Heer, ick bidde dy, Wil recht beprouuen my, End my versoucken te deghen, Myn nieren end ghedachten Ondersouck mit aendachten, End daertoe alle myn weghen. Want ick heb dyn goedheyt My voor ooghen gheleyd, End wandelɇ in dyn waerhede. Ick pleegh my te vermyden Van lightuęrdighe lieden, End van den beueynsden mede. T’gheselschap der boosen Haet ick, mit godloosen Bin ick oock nemmer gheseten. Ick sal wasschen myn handen Mit onschuld, end omranden Dynen autaer onuermeten. Op dat ick monde ick Dyn lof kondɇ end rycklick Vertellɇ all dyn wonderdaden. Dyns huyses wooning Heere Lieuɇ ick, end dyner eere Hutt, daer du toonst dyn ghenade. My mit den boosen niet Laet vergaen, noch my mit Den die na bloedsturting dencken, Die daer hebben voor handen Schalckheyt menigherhande, End de rechtɇ hand vol gheschencken. Męr ick wandele vry Mit ontschuld, verloß my End wil my gnade bewysen. Myne voet is vast seere, Daerom sal ick den Heere Oock in der Ghemeynte prysen. 