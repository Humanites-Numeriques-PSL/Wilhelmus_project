 ICk sal dy, Heer, dancken end louen Wt den gheheelen herte myn, Oock heymelick, end daer en bouen, In der vroomen versameling. S’Heeren węrcken, niet te doorgronden, Syn groot, end werden ondersocht. Van allen den, die t’allen stonden, Daeraen eenen lust hebben doch. Syn węrck voorwaer aen alle syden, Is enckel lof end heerlicheyt, End syn gherechtheyt t’allen tyden, Sal blyuen, ia in eewigheyt. God die daer is gaer vol ghenaden, Der bermhertigheyt toeghedaen, Heeft niet willen synr wonderdaden Ghedachteniß laten vergaen. Den die hem steets hebben voor ooghen, Heeft hy ghegunt den kost des monds, End is (door trauwigheyt bewooghen) Ghedachtigh gheweest syns verbonds. Hy heeft daer de kracht syner węrcken Verklaert synen volcke ghelieft, Mit dat hy hen, tot huer verstęrcken, Der Heyden ęrf ghegheuen heeft, De węrcken synr eyghener handen Syn slecht waerheyt end billickheyt, End syn gheboden alderhande Syn waer end enckel vasticheyt. End syn beuest op sulcker wyse, Dat sy eewlick bestandigh syn, Want sy syn ghemaeckt alderwyse, Wt trauwɇ end gherechticheyt fyn. Hy heeft synen volcke ghesonden Verlossing, end syn verbond frisch Gheboden t’houden, t’allen stonden Wiens naem heyligh end heerlick is. Gods vreesɇ is der wysheyt beghinnen, Hy gheeft allen een recht verstand, Die sick hierna rechten, mit sinnen, Welcker prys heeft eewighen stand. 