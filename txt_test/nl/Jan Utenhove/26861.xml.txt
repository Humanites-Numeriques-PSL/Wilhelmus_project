 Ick wil steets den Heer vry Prysen, syn lof sal t’aller stond Rycklick wesen in mynen mond, So langhe als ick hier sy, Myn siel sal hueren rom In God hebben, Die beangst syn, Sulckes hoorende sullen fyn Sick verhueghen daerom. Maeckt doch groot end bekent Mit my den Heer, van herten reyn, End laett ons louen in’t ghemeyn Synen naem excellent. Ick heb den Heer ghesocht, End hy heeft my verhoort seer fyn, End wt allerley vreeses pyn Verlost end wtghebrocht. Wie hem t’aenschauwen komt Die sal ghewiß werden verlicht, Daer beneuen syn aenghesicht Sal niet werden beschaemt. Wie daer is onderdruckt, Roupende tot God werdt verhoort. End werdt brocht wt den angste voort Tot vrueghden onghedruckt. S’Heeren Enghel omschranst End mit bollewęrcken beurydt Die den Heere vreesen altyd, End versekertse gants. Smaket doch end aenschauwt Hoe vriendelick dat de Heer sy, Och hoe ghelucksaligh is hy, Die op hem vast vertrauwt? Hebbet voor ooghen fyn Den Heer, ghy, die syn heylghen syt, Want ghebreck hebben sullen niet Die hem vreesende syn. Die Leeuwen sullen wel Hongher lyden end groote nood, Męr die daer soecken den Heer groot Den niets ghebreken sal. O kinders, komt tot my, End wilt uwɇ ooren sluyten niet Ick sal v leeren mit der vliet Des Heeren vreese vry. So wie beghęrigh bist Een kurtwyligh leuen te vlien, End in gherusticheyt te sien Veel goede daghen frisch: Voor d’boose alwegh beleyd, End verhoed dyn tonghɇ alleßins Laet dyn lippen spreken gheenßins Bedrogh, yemand tot leyd. Van d’booß wyck end afsta, End doe goed mit alle bescheyd, Ondersouck oock de vreedsaemheyt, End volgh de selue na. Des Heeren ooghen syn Op den gherechtighen gheslaen, End synɇ ooren syn opghedaen Hueren ghebeden fyn. D’aenschyn des Heeren is Ouer alle misdaders quaed, Om wt te royen mit der daed Wt ęrdɇ huer ghedachtniß. De gherechtighen frisch Roupen tot den Heer, diesɇ erhoort, End wt allɇ huer verdrieten voort Verlostse vry ghewis. Die Heer is den na by Die eens ghebroocknen herten syn End die na den gheest syn in pyn, Helpt hy end steltse vry. Veel iammer end verdriet Den gherechten mensche ghemoedt, Męr God maeckt hem wral, mit spoed Los, end verlaett hem niet. Hy bewaert sulcken man Alle syn ghebeenten so vry Datter niet een, hoe kleyn het sy, Ghebroken werden kan. Męr de godloose sal Door syn eyghen boosheyt vergaen, End wie haett den gherechten man Die sal komen tot val. Die Heer lost end beurydt Synr knechten siel die op hem staen, Daer sal oock ia niet een vergaen, Die op hem verhoopt vry. 