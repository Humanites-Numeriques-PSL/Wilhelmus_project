 NA dat ick langhɇ op den Heerɇ heb gewacht Mit groot verlanghen, seer benauwtt, Hy heeft my eyndlick aengheschauwt End myn klaeghlick roupen heeft niet veracht, My wt den vuylen slycke, End kuyle afgryselycke, Heeft hy ghetoghen vast. Myn voeten mit gheweld Heeft op een rotß ghestelt, End myn ganghen beuest. In mynen mond heeft hy een nieuwe lied Ghesett, tot onses Godes prys, Daer doer vele sullen, als wys, God vreesen, end op hem hopen mit vliet, O wel saligh bewesen, Die op den Heer ghepresen Heeft syn hope gheleyt, End wyckt van menschen fier, End lueghenaers, die hier Syn gaer vol ydelheyt. Myn God, veel syn de wonderdaden dyn, Oock dyn raden die du bedenckst, End, ons ten goede, te hoop brengst, Hebben gheen maet, gheen eynde, noch termyn: Wen ickse schoon wou tellen, Ick konse niet vertellen, T’ghetal is onghespuert. Offer gheeft dy verdriet, Spyßoffer wilstu niet, Męr d’oorɇ heefst my doerboort. Du heefst gheenen sondoffer doch beghęrt, Dan seydɇ ick, hier bin ick bereyd, In den Wetbouck gheschreuen steit, Van myn persoon, die self de sonden węrt, Myn God dat ick magh stille Volbrenghen dynen wille, Is myn beghęrte fyn. Dyn Wet eerɇ ick gewiß, Die daer gheschreuen is, Binnen in t’herte myn. Alwegh heb ick verkondight end gheleert Dyn gherechtheyt in scharen groot, Du weetst oock, Heer, dat ick in nood, Myn lippen noyt te spreken heb gheweert. Dyn waerheyt onuerdroten, Dyn saligheyt ghesloten Heb ick in t’herte niet, Dyn goedigheyt allein, Dyn trauwɇ oock in’t ghemein, Heb ick verbreydt mit vliet, O Heer, wil dyn bermhertigheyden niet Van my wenden, dyn goedheyt blood End dyn trauwigheyt euen groot Laet my bystaen in allerley verdriet. Want veel quaeds my omringhet, Myn sonden my so dringhen Dat ick niet schauwen kan, Mit sulck ghetal verdooft Bin ick, als ick op t’hoofd Hayr heb, t’hert swyckter van Verloß my Heer, na dynen goeden wil, Haest dy tot myner hulpɇ, o Heer, Laetse doch schaemrot werden seer, Die na myn siel vyandelick staen stil, Dat sy vluchtigh verterden End mit schand bedeckt werden, Dien na myn verdęrf lust, Laetse den loon ontfaen, Voor dat sy my ghedaen Hebben mit spot, om sust. Alle die daer van herten soucken dy, Dat sy bly werden end verhueghd, End die dyn heyl lieuen mit vrueghd, Laet segghen vry: die Heer groot ghemaeckt sy, Ick bin aerm end ellendigh, Męr die Heer is bystandigh, End sorght ouer my seer, Du bist myn hulpɇ alleyn, End myn verlosser reyn, Touf niet, myn God en Heer. 