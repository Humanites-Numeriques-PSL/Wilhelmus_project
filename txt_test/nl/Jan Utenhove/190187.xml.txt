 DIe huer betrauwen gants end gaer, Op God den Heere stellen, Die blyven gants onwanckelbaer, Laten sick niet verstellen. Huer hopɇ is vast Op God beuest, Waerop sy altyd męrcken. Daerom ghewiß, Blyuen sy frisch, Vast, ghelyck Sions bęrghe. Ghelyck de stadt Ierusalem Fyn omringht is mit bęrghen, Daer door de vyand werdt so tem, Dat hyse niet verdęrue. So omringht God In aller nood, De synɇ end wiltsɇ aenkleuen. End hen bystaen, Van nv voordaen, Tot in dat eeuwigh leuen. God is gherecht end alwegh goed, Hy sal oock niet toelaten Dat de godloosɇ hebben den voet, Ouer syn huysghenooten. Op dat de knecht Die daer is recht, Tot sonden niet verualle. Goed onderstand, Mit syner hand, Doet God den vroomen alle. O Heer, doe wel den vroomen al, Die door t’ghelooue leuen, Męr die leuen na huer gheual, End sick tot quaed begheuen. Die sal de Heer Mit grootɇ oneer Verwęrpen mit den quaden. Męr eewlick wel Sal Israel S’Heeren vredɇ hebben, Amen. 