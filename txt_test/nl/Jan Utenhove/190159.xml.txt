 O God, myner ghenadigh sy, Na dyner goedheyt sta my by, Doe wt mynɇ ouertreding, Na dyner grootɇ erbarming. End wasch my God, myn toeuerlaet, Van alle myne boose daed, End maeck my reyn van sonden, Gheneeß my myne wonden. Myn sonde staet altyd voor my, Ick heb ghesondight teghen dy, Voor dy allein boosheyt ghedaen. In dyn woord salt du blyuen staen, Waerachtich so men dy richtet. Sie, ick bin in ghebreck ghewracht, So my myn moeder heeft voortbracht, End in sonden ontfanghen, Veel quaeds heb ick beganghen. Męr totter waerheyt heefstu lust, End du gaefst my oock dat ick wist Dyn wysheyt sonder sorghen, Die heymlick was verborghen. Ontsondigh my mit Ysoop schoon, Dat ick reyn werdɇ, end wasch my saen Sneeuwit, end vrueghd laet hooren my, Dat myn ghebeenten werden bly, Die du so seer heefst verslaghen Męrck niet op mynen aermen staet, Doe wt alle myn boosheyt quaed. Heer, wil doch in my scheppen Een reyn hert, sonder vlecken. Den rechten gheest in my vernieu, Stoot my niet van dy, wil my niet Dynen heylghen Gheest węren, Dien ick niet kan ontbęren. End laet my wederkomen meer Dyner saligheyt troost, o Heer: De vrye gheest weerhoude my, De boosen wil ick leeren vry, Dat sy sick tot dy bekeeren. Van bloedschuld, O God, my beury, God myner saligheyt, door dy, Dan sal myn tongh verhalen Dyn gherechtheyt tot allen. Myn lippen open doe, o Heer. Dat myne mond, so langks so meer, Dynen lof magh verkonden, Daertoe ick bin verbonden. Want totten offer heefstu gaer Gheen welgheuallen, Heer, voorwaer, Anders so haddɇ ick en ghedaen, De brandoffer werdt niet ontfaen Van dy, auer dy misuallet. Een recht offer Gode den Heer, Is doch een gheest mistroostigh seer, End een hert gaer verslaghen, Sal dy, God, niet mishaghen, Na dyn goedheyt doe Sion wel, Op dat werden erbauwen snel, End stadich moghen dueren, Des Ierusalems mueren. Dan saltu wesen gaer bereyd, Tot den offer der gherechtheyt, Tot den brandoffer wel ghemoedt, So salmen dan de caluers goed Op dynen autaer fyn legghen. 