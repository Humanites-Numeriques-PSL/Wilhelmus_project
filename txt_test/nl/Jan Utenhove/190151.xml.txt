 DErdryck komt toe den Heerɇ allein, Die gantse węreld in’t ghemeyn, End die daerin ouer breyd woonen. Hy heeftsɇ op d’Meer stęrck ghegrondeert Verryckt, end lustelick verciert Mit menigherley waterstroomen. Wie sal comen op s’Heeren bęrgh End op de plaetß die sonder ęrgh Gants heyligh is, end sonder vlecke? Die daer handen end hertɇ heeft reyn, Mit ydelheyt niets heeft ghemeyn, Sick mit valschen eed niet beulecket, Sulck een sal vanden Heer voortaen Seghening end ghenadɇ ontfaen, Van Gode synen salighmaker, Dit is t’gheslacht dat hem mit vliet Souckt, end beghęrt doch anders niet Dan tot syn aenschyn te gheraken. Heft op uwɇ hoofden poorten groot, Eewighe doren heft v blood, Ingaen sal de Koningk vol eeren, Wie is de Koningk sulcker eer? Het is een ouerweldich Heer, Door krygshandel vol aller eeren. Heft op uwɇ hoofden poorten groot, Eewighe doren heft v blood Ingaen sal de Koningk vol eeren, Wie is die Koningk sulcker eer? Het is der heyrscharen de Heer, Een Koningk vol allerley eeren. 