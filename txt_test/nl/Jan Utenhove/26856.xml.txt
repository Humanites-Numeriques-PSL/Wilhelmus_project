 O Heer, die daer bist myn steenrootse, Ick roup tot dy, daer op ick trotse, Wil dyn ooren voor my niet stoppen, So du dynen mond niet doest open, Ick sal den ghelyck syn (kurt af) Diemen daer is schietendɇ in’t graf. Wil mynr stem bede, sonder stooren, Wanneer ick tot dy roup verhooren End wanneer ick verheff myn handen Tot dyn heilighdom, my mit schanden Den godloosen wil niet toedoen, Noch den die mit luste booß doen, Die daer wel mondlick spreken vrede, Męr huer hert spreeckt quaed end onurede, Gheef hen, Heer, na huere misdaden, End na d’ergheyt huerer aenslaghen, Na huer handwęrck geef hen doch schoon, End vergheld hen den rechten loon. Want sy hebben des Heeren węrcken In huerɇ herten niet willen męrcken, Noch bemęrckt het węrck syner handen Wonderbaer end menigherhande, Hy salsɇ also te gronde slaen, Dat sy nemmer sullen opstaen. Danck sy God, die nv (als oock stedes) Verhoort heefst de stem myns ghebedes, God is myn kracht end myn schild reine: Myn hert vertrauwt op hem alleine: Hy is myn hulp, dies bin ick bly, End sal hem oock lofsinghen vry. God is onß sterckheyt mit ghewalde, End een heilsaem kracht syns ghesalfde, Bewaer dyn volck, Heer, sonder sneuen, End spoed dyner ęrfuen wil gheuen, Weydse deghelick ouer breyd, End verheffɇ oock in eewigheyt. 