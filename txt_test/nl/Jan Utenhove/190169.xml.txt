 DYnen ęrdryckɇ, Heer, gnade heefstu ghedaen, Du heefst Iacob van den banden ontslaen, Du heefst dyns volcks boosheyt ghenomen wegh Al syn sonden, wt ghenadɇ, heefst bedeckt, Dyn gramschap groot heefstu versoett ten ende, End dynen toorn, daer van, oock willen wenden, Keer dy tot ons, God onser saligheyt, Wend van ons af den brand dynr toornigheyt, Wilstu alwegh teghen ons syn verstoort, Of dynen toorn vertrecken van nv voort, Bistu niet, die ons ten leuen sal bringhen, Waervoor dyn volck in dy sick sal ontspringhen. Toon doch, o Heer, ons dyn bermhertigheyt, Ghenadelick gheef ons dyn saligheyt, Hooren wil ick wat daer spreeckt de Heer mild, Want hy tot syn volck vrede spreken wilt, End tot den die weldadigh syn tot allen, Op dat sy niet tot sotticheyt veruallen. T’heyl is voorwaer den godvreesighen by. Op dat by ons d’heerlicheyt woone vry. Gnade, end waerheyt komen sick in’t ghemoed, Gherechtheyt, end vrede sick kussen soet, T’ghelooue sal vast spruyten, wter ęrden, Gherechtheyt sal, van hemel, gheschauwt werden. Die Heer sal oock syn goedertierenheyt Gheuen seer mild, end storten ouer breyd. Onß ęrdryck sal syn vruchten bringhen voort. In oueruloed, na onses Heeren woord, Gherechtigheyt sal voor den vromen treden, End hy sal fyn ouer-wegh gaen mit vreden. 