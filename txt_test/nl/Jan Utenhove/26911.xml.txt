 ICk roupɇ ęrnstlick tot dy, o Heer, Wil dy tot my spoeden, Myns roups stem mit dyn ooren hoor, Na myns herten vermoeden. Myn ghebed sy bereyd voor dy, Ghelyck rueckbrandsel schoone, End mynr handen opheffing vry Laet oock voor dynen throone, Als auond-offer wesen. Wil eenen toom aen mynen mond Heer, ghenadelick setten, Mynr lippen dore t’aller stond Wil oock deeghlick besetten. Neygh niet myn hert tot boosheyt doch Dat ick gheen boosɇ aenslaghen Doe, mit den godloosen vol spot, Dat ick te gheenen daghen, Oock van huer roofspysɇ ete. De gherechte die slae my vry. Ick wilt voor vriendschap achten: End so hy oock beschelde my, Als oly soet end sachte. Die daer myn hoofd niet wonden sal, Dies wil ick voor hen bidden, Dat huere richters werden al Afghestooten, door midden Der steenachtigher plaetsen. Op dat sy hooren hoe soet sy Myn ghebed dat ick leyde, Onß lidmaten die werden by Des graefs monde ghespreyden, Euen als een gheklouen hout Of een ęrdɇ opghegrauen, Myn ooghɇ auer, Heer, dy aenschauwt Myn hopɇ ick dy toedraghe, Laet niet vergaen myn leuen. Behoed my voor den strick, o Heer, Den sy my han ghespannen, End door dyne ghenade teer Voor der booßdadern spannen. Męr schaf lieuer ghenadelick, Dat de godloose menschen Vallen in hueren eyghnen strick, Dat ick na mynen wenschen Daer en tusschen ontkome. 