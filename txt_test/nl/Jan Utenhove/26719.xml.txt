 Waerom is t’volck oproerich eenpaer, ouer dynckende ydel dynghen. De princen en koninghen alle gaer, Ouer een haeren raedtslach bringhen, Om te stryden teghen s’Heeren handt, End Christum dien hy heeft ghesant, Om aller menschen hulpe. Sy willen wesen onghestraft, En blyuen in boosheyt steken: Dies spreken sy, niet wel bedacht, Laet ons haer banden breken, Laet ons verwerpen haer leering al: End leuen na ons herten gheual, End gheensins daer af wycken. Maer God die in de Hemelen woent, Die salse noch belachen, Bespotten oock haren boosen gront, End haren anslach beschachen, Hi salse mit gramschap spreken aen. En straffen wat sy hebben begaen. Toornich sal hy se benauwen. Ick hebbe tot eenen Koninck ghestelt, Ouer Sion, dat is myn Kercke. Christum, daer de Schrifture af melt, Die ghy nochtans verwerpet: Ouer al hy recht verkondighen sal, Mynen sin, ende welgheuallen al, En mynen willen leeren. Hy sprack tot my du bist myn Soen, Ick heb dy huyden gheboren, En voort ghebracht myns herten kroon. De volcken moestu vergaren: De Heydenen ick dy schencken sal, Tot eender eruen in groot ghetal. Die sulstu al regieren. Du sultse mit dynen worde voen, haers vleesch lusten verderuen, End mynen naem haer prysen doen, In alle hoecken der aerden: Du sult de wederspannighe straf, Breken mit eenen yseren staf, En bryselen gaer als scheruen. Hierom ghy Koningen daer op merckt, En ghy richters laet v leeren. End in desen Koninck v versterckt, Syn wordt haudende in eeren: Op dat ghy hem leert vreesen wel, Oock hem betrout en nyemandt el, Dat is God recht wel dienen. Kust doch den Sone vrindelick, Dat hy hem niet vergramme. Dat ghy vanden wech niet eeuwelick, Uergaet, ontfanckt syn straffe, Als synen toorn als vier op gaet, Wel hem die alleen op hem staet, Mit vast hoep en betrauwen. 