 O Onse God end Heer van grooter węrde, Hoe wonderbaer ia ouer die gantsę ęrde Is dyne naem? du heefst seer fyn verhooght Dyn heerlicheyt bouen die hemels hoogh. Du heefst dat lof dyner stęrckte ghegrondet Wt der kindern end suyghelinghen monde, End maeckst daer door verslaghen end beschaemt, Dyn vyanden end wrekers onbeschaemt. Als ick aensie, end aenschauwɇ alleweghen D’hemels, die daer syn een recht węrck van deghen Dyne vingheren, de maen schyndendɇ aen breyd, End de sterren die du heefst toe bereyd: So seg ick vry, verwondert end aendachtigh: Wat is de mensch dat du bist syns ghedachtigh? Of wat is der menschen soon, dat du vraeghst Na hem, end dat du syner sorghe draeghst? Gode by na ghelyck heefstu hem schoone Ghemaeckt, end heefst hem verciert mit der kroone Der heerlicheyt, end heefst hem ghestelt fyn Ouer alle węrcken der handen dyn. Synen voeten heefstu hem onderworpen Alle schapen, end rinders, end gheworpen Onder hem de dieren die daer op t’veld, Om huer weyde te soecken, syn ghestelt. De voghels des luchts mit huer clare stemmen. End de visschen der Meers die in breed swemmen, End wat in s’Meers weghen syn wesen heeft, End so wat daer onder den water sweeft. O eewigh God, onß Heer, weerd te vereeren, Hoe wonderbaer, end vol allerley eeren Is dyne naem, ouer de węreld breyd, Ia ouer all, door dyn wonder, verbreydt? 