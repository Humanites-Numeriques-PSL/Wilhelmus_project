 MYn siele looft den Heere dyn, End vough dy oock te samen, Dat inwendigh des herten myn, End pryß synen heylghen name. Myn siel vergheet de weldaed niet, Die dy door den Heerɇ is gheschiett, In dynr boosheyt vergheuen. Want hy gheneest alle dyn kranckheyt, End kroont dy mit bermhertigheyt, Vrydt van den dood dyn leuen. Hy veruult dynen mond mit goed, End sal dy oock vernieuwen, Dyn iueghd, so hy den Arend doet, Als dyn sonden dy rouwen, Die Heere doet bermhertigheyt, Recht oordeel end gherechtigheyt, Allen die onrecht lyden, Hy heeft syn we-ghen doen verstaen, Mosi, end syn daden ghedaen Kond den Israeliten. Onß God onß Heer is bermhertigh, Ghenadigh end langkmoedigh, Hy straft oock niet na syn ghericht, End is also sachtmoedigh, Dat hy niet altyd schelden wilt, Męr synen grooten tooren stilt. Hy heeft ons niet ghehandelt, Na onse sondɇ end boose daed, End heeft ons niet vergholden t’quaed, Dat wy hebben bewandelt. Want alo hoogh die Hemel is, Ia hoogher dan die ęrde, Also is Gods goedheyt ghewiß Tot die syn vreesɇ aenuęrden. So verr de morghen van auond is, Hy węrpt van ons onß sonden frisch, Laet de boosheyt niet hęrschen, Als een goed vader sick syns kinds Ontfermt, oock God is des sins Ouer den die hem vreesen. Want hy weet hoe wy syn ghewracht, Dat wy stof syn, ghedachtigh, S’menschen daghen syn recht gheacht, Als gras dat daer groeyt prachtigh, Hy bloeyt, in deser węreld dal, Ghelyck een blom doet ouer al, Op t’veld, in kurter stonden. Want als de wind daer ouer gaet, De selue gaer haestlick vergaet, En huer plaetß werdt niet vonden. Męr s’Heeren goedertierenheyt, Sal eewlick den aenklyuen. Die hem vreesen, end syn goedheyt, Ouer s’kinds kindern blyuen: So sy behouden syn verbond, End syn gheboden t’aller stond, Op dat sy se beleuen, Want Gods heeft sy-nen stoel beuest, In den hemel, end syn ryck vast Hęrscht ouer aller leuen. Nv looft den Heer, ghy Engels al Krachtigh in daed gheworden, Die daer wtrichtet syn beuel, Na de stem syner worden. Looft den Heer allɇ heyrscharen syn, Syn dienaers, die synen wil fyn Doet, loeft des Heeren name Allenthaluen syn węrcken al, Ouer syn Heerschap, mit gheschal, Doe oock so, myn siel, Amen. 