 VErneem doch myn woorden, O Heere, Wil myn betrachten wel verstaen, End myns gheschreys stem męrcken aen, Want ick myn God, Koningk vol eere, Bid tot dy seere. S’morghens seer vrough, ia voor den daghe Du salt, O Heer, verhooren my, Want ick sal my s’morghens tot dy Voughen, troost wachtendɇ, op myn klaghe, Die my behaghe. Want du een God (niet te verschoonen) Bist, den die boosheyt niet behaeght, Dien oock die godloose mishaeght: Welck sick mit God niet sal ghewonen, Noch by hem wonen. Gheenßins sullen die dwase lieden Voor dyn ooghen konnen bestaen, Want du haetsɇ alle die begaen End węrcken boosheyt t’allen tyden, Mit een verblyden. Du salt oock gant-slick die daer lieghen Bringhen tot verdęrf end in pyn, De Heer haett die bloedghierigh syn, End die daer altyd mit bedrieghen Om te gaen pleghen. Ick auer op dyner ghenaden Veelheyt, eendeels aen my ghedaen, Sal in dyn heyligh huys vry gaen T’aenbidden, door dyn vreeß beraden, Oock vrough end spade. O Heer end God, will my doch gheuen Door dyn trauwe gherechtigheyt, Om mynr vyanden will, gheleyd, End bereyd my dyn wegh te deghen, Voor allɇ afweghen. Want niets vast is in hueren monde, Huer hert is gaer beueynst, kuraf, Huer kelɇ is recht een open graf, Huer tonghe werdt oock t’allen stonden Vol smeeckens vonden. Verdrayse, O God, laetse veruallen Van den raedslaghen die sy doen, Verdęrfse om huere swaer misdoen, Want sy syn oproerigh gheuallen Teghen dy allen. End laetsɇ alle vroo syn van sinnen, Die sick gaer vertrauwen op dy, Laetsɇ, eewlick mit vrueghdstemme vry In dy vroo syn, mit den die dynen Naem recht beminnen. want du bewyst veel goeds, O Heere, Den gherechten mensche mit spoed, Du salt hem mit dyn gunste goed, Euen als mit een schild end spęre, Seer fyn bewęren 