 NEem my, O Heer end God in dyn behoed Want in dy is gheleghen myn vertrauwen. Myn siel, seg den Heere mit goeden moed, Du bist myn Heer vol goedigheyt end trauwen Daerom behoufst du myner węrcken gheene, Want alle maght end dueghd heefstu alleene. Tot den heylghen, end die naemaftigh syn Op ęrden, heb ick eenen lust ghekreghen: Auer ouer den komme straffɇ end pyn, Die daer gaen tot afgoden end byweghen. Ick wil hueren bloedoffer niet ghenaken, Noch huer namen oock nemen in de kaken. God is d’lot myns deels end des bekers myn, Du bist, O Heer, myn ęrfdeel wtghemeten, Dat my voorwaer is toegheeyghent fyn, In een so schoon plaetsɇ als men can gheweten, Ia t’schoonste deel dat daer was onder allen, Is my fyn tot mynen deele gheuallen. Ick sal den Heer dancken dat hy my so Beraden heeft, om dese saeck t’aenmęrcken Ia myn nieren vought hy des nachts also, Dat sy my niet hinderen t’goed te węrcken. Ick heb den Heer my steets ghestelt voor ooghen, Hy houdt my (ter rechtɇ hand staendɇ (onbewogen. Daerom ghewis myn hert sick seer verblydt, Myn siel is vroo, ia myn vleesch is in rusten, Wetende dat du niet t’eenigher tyd Myn siele salt in’t graf laten berusten, Du salt oock gheen-derley wyse ghehenghen Dat rottinghɇ aen dyn heilghe sick sal menghen. Męr du salt Heer, my aenwysen den pad Die my tot den rechten leuen gheleyde, Want daer is gheen vrueghd die kan maken sat, Dan d’aensien dyns aenschyns daer ick op beyde In dyn rechter hand syn oock alle iueghden In eewigheyt, end allerhande vrueghden. 