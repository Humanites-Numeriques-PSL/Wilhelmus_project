 Wy gheloouen in ee-nen God alleyn Schepper des Hemels en der eerden, Die Uader is ons aller ghemeyn, End laet ons syn kinderen werden Hy wil ons altydt gheneeren Lyf end siel oock wel bewaren All ongheual wil hy weeren, Gheen leet sal ons teghen varen, Hy sorcht end waeckt voer ons, dach en nacht, Alle dinghen staen in synder macht Wy gheloouen in Christum alle ghelyck, Synen Sone end onsen Heere, Erfachtich in syns Uaders, ryck, Ghelyck Godt van macht ende eere. Uan die reyne maeght Marie, Een waerachtich mensch gheboren, Doer Gods gheest, naer t’schrifts belyden, Voer ons doer de sonde verloren, Aen’t cruys ghestoruen, end gheleydt, In’t graf tot syns doods sekerheyt, Ten derden daghe om ons’ gherechticheit Uanden dooden is opghestanden, Doer s’vaders kracht in heerlickheyt, Uerlossende ons wt s’viandts banden, Is ten Hemel op verheuen, Uan der eerde in’t openbare, Sidt ter rechter handt, Gods beneuen, Uoer ons een recht middelaere, Uan waer hy ten eynde, kommen sal, Richten leuende ende dooden all. Wy gheloouen in den Heylighen Gheest, God mit den Uader end den Sone, Die ons troost end maeckt onbeureest, En cieret mit gauen schoone, Die gansch Christenheyt verheuen, Tot een eenicheyt begheuen, Dien de sonden syn vergheuen, Dat vleesch sal noch weder leuen, Nae desen iammer, is bereydt, Ons een leuen in eewicheit, 