 ONlancx sont Iupiter Tot my Mercur beneden, Met den Caducifer, Die my straf heeft bestreden, VVant deur sijn groote cracht Krech Cuba aen my macht, En heeft my voorts tot Mops gebracht. VVant my docht dat ick sach Een feste hooch verheuen, En vreught sonder geclach, Die wert aldaer bedreuen, Musa wert daer gheert, En Momus wt gekeert, PoÃ«sis heeft de vreught vermeert. Met Lauwer-cransen groen Sach ick de plaets behanghen, Dees vreught in bly saysoen VVert met meer vreught omuangen, Druck werter wt gekeert, Maer Pallas d'edel maeght Die heeft een ider daer behaeght. Ick sach daer ock met vlijt Goddinnen en Nayaden, Die daer brochten om strijt Blomen en groen bladen, En de Siluanen meest Verlieten haer forrest, En quamen tot dees blijde feest. Ick sach aen d'ander sij Inuidia seer treuren, Dat haeren wensch onblij Daer niet en mocht gebeuren, De vreught heeft my ontwackt, Deur Caliope besprackt, Heb ick dees vreught in dicht geraept. 