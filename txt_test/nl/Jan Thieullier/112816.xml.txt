 APollo constrijcken Godt goet, V ghebodt willen wy eeren, Leyt ons tot Parnassus-berch soet, Laet ons met v Musen vermeeren, Dat wy oock moghen metter vlijt Ter eeren dees Const der consten, Sooylus en Mommus oock tot spijt Versamen hier al wt Ionsten. Ontwaeckt dan oock Broeders eerbaer, Die Rectorica beminnen, Met Minerua maecken voorwaer Op den wech sonder versinnen, Tot de soet bloeynde Peoen Inde Mechelse Landouwen, Terwyl ons Pax sulcx laet doen, En wilt nu doch niet verflouwen, Om prijs te winnen v versint Poetse Geesten verheuen, VVilt bidden Venus met haer kint Dat sy v bystandt wilt geuen VVt Pegasus fonteyn v laeft, VViltse toch van hier verjagen, Om te sijn cloeck en onuersaeft Van Iras nijdighe plagen. Nemt den tijt waer seer cloeckelijck, VVant subijt is hy verstrecken, Alle ghy minnaers aerm en rijch, En laet doch geen fout ghebrecken Int minnen dese Conste schoon Rectorica die reyn Vrouwe Deur dees deucht-rijcke Const idoon, Comt den Mommus nijt in rouwe. Oorlooff hier mee op dit termijn, VVilt danckelijcken ontfanghen V latende beuolen sijn Al den Vrede met verlanghen, De welcke wy deur Liefde bly V door Eendracht dediceeren, Dat de achtbaere Consten vry Te recht mach blijuen floreeren. 