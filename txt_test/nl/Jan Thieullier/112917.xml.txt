 GHy Mercurialisten reyn Die Poësy beminnen, Compt voort, daer is in t'Mechels pleyn Prijs, lof en eer te winnen, Met goey leer-lijcke sinnen, Elck sal geschieden recht, Treet met Apollo binnen, Sijt nu vroom in t'geuecht Sonder afgrijsen, VVant Tmolus en Temis getron Die sullen nou,, recht vonnis wijsen. Pan nu geen voordeel meer en heeft, VVant Midas moet verhaeren, Pallas die jder voetsel geeft, Sal hier veel wijsheyt baeren, Dus wilt v niet beswaeren, Cloecke Poëten al VVilt v eendrachtich paeren Nu met een bly geschal Doch by de neghen Gesusters, die seer vroylijck sijn T'elcken termijn,, in alle weghen. Mijt Bachus en Selenus wel, En wilt Phoebus naer trachten, VVant jdder can deur haer opstel Meer druck dan const verpachten, Het blijckt, wilt hierop achten, Deur groote ouerdaet, Memori en gedachten, Sin en science vergaaet Als een blom schoone, Die snel door Eiolus gewelt Neer wort geuelt,, voor elck persoone. Deur eersucht gaet in consten voort, Hebt in t'leeren behaeghen, Seer vlijtich nu de const oorboort, En wilt geensins vertraghen, Al leght Momus veel laghen Deur twist, tweedracht en nijt Om Reden-rijck te plaghen, Met schimp, blaem en verwijt VVilt vry volherden In conste reyn, want deur Pallas Sal hy seer ras,, verslaghen werden. Dus ghy cloecke Poëten goet VVilt d'edel const vermeeren Deur Poësy v beste doet, Rhetorica ter eeren, Voor die prinslijcke heeren Van de edel Pëoen, En wilt sonder afkeeren V nu seer vlijtich spoen, Met reyn mannieren Mackt dat den sin v werck verschoont, Ghy wort gecroont,, met groen laurieren. 