 MAeckt vreucht sonder getreur Goden ende Godinnen, VVant den Mey nu in fleur Iust staet om vreuchs ghewinnen, Daphne die staet seer groen Deur Apollos besproen, En oock Siringa coen, VVaer toe hem Pan ghinck spoen. Gargaphia staet nou Schoon om ons te vermeyden, Daer de Heliaden trou Hun seluen toe bereyden Tot Dianas playsier Met al haer Nymphen schier, Ende oock Mirrha fier Staet fraey in dat quartier. Op Citheron maeckt vreucht, VVant men daer siet verheuen Philemon vol van deucht, Baucis seer goet van leuen, Alcithoes handt-werck staet Daer schoon en delicaet, Clitie oock gaey-slaet, VVaer Phoebus henen gaet. Op Hemus hoochste pleyn Compt Cyparissus groeyen, Dryope Lothos reyn, Deur Orpheus beuroeyen, Van sijn soet snaer-gheclanck Krech Philomelas sanck, Picus en Scylla ranck Talus beyden niet lanck. Pomonaes hof staet schoon Beplant deur Floraes daden, Hyacinthus ten toon, Aiax niet om versmaden Staen daer ghelijcker hant, Oock Adonis playsant, Nercissus heel contant Deur den Mey abondant. 