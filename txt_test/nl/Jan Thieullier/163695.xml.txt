 WEest nu verblijt Al ghy Venus dienaeren Den soeten tijt Die is nu voor de hant Dus al v druck laet vaeren VVant die v te beswaeren Placht, moet het lant Nu ruymen door t'bystant Van Phoebus want Hy compt heel onuersaecht Al met sijn gulden straelen, an Die hy lieflijck laet daelen, van Den Olimp dus niet faelen, kan Of Hijms wort heel ver-jaecht. De Nimphen spoen Haer nu om te vermeyden In tempe groen T'lustich verheuen pleyn Flora sietmen wt spreyden En Selenus kompt weyden Syn geytgens kleyn Om voeden in t'gemeyn Diana reyn Haer tot Iaeghen seer snelt In bosschen ende weghen, siet Dus Hebe weest verleghen, niet Maer v ter-jacht ter deghen, biet Met Minph Najaed in t'velt. Melpomene Laet staen dijn truerich dichten En wilt in ste Verhaelen s' Meys viertuijt VVant die eerst mosten swichten Voor Boriams booswichten En in der muijt Laeghen comen nu uijt Baucus nu spruijt Met Philemon heel schoon Door dat Aurora Iuechdich, blinckt Herse die sy vruechdich, schinckt Ops, waer op dat duechdich, blinckt Phebus uyt sijnen troon. Sephirus blaest Seer liefelijck en lustich En maeckt verbaest Eolus dat hy vlucht Aura toont haer me rustich En Bachus laeft die dustich Sijn, dus niet ducht Oock voor gheen nootdruft sucht VVant Cerus vrucht Nu lustich lieflijck bloijt Napeen born Godinnen, vroet Satieren sietmen minnen, soet Apollo soeckt te winnen, goet Daphne dies hy hem spoijt. Looft ende prijst Iupijn die t'al kan geuen En eer bewijst Hem elcken Mercurist Looft hem met const verheuen En toont v in dit leuen Als een Artist Of een recht Peonist Nijt haet en twist En alle druck en rauw Van v met goe manieren, drijft En tot des s'Meys verchieren, schrijft Hem, eer als angieren, blijft Vast in liefde getrouw. 