 PAllas wilt my verlichten Met Minerua de bruyt, Op dat ick wel mach dichten, Den loff mach sprecken uyt, Rethorica ter eeren, Mijn suyuer liefste reyn, Die vreuchde doet vermeeren Met haer wijsheyt ghemeyn. Venus was noyt soo vierich, Noch Cupido haer kint, Met haer schichten dangierich, En maeckt menich verblint, Al hout sy haer gheuangen, Dat den minnaer beschreyt, Ick sal mijn lief aenhangen Met grooter nersticheyt. Die in Parnasso woonen Hipocrene voorwaer, Comt Clio met v croonen, En Apollo lofbaer, Aragne wert een spinne Om groote hoouerdy, Comt Polijmnia inne, VVeest met de minnaers bly. Al compt Diana spoedich, En sendt een bijtent swijn, Meleager seer vroedich Sal den verwinder sijn, Dit monster wreet moet steruen, Hydra om Herculem, Ick sal vreuchde verweruen Met mijn minlijcke stem. Edel Princesse teere, Mijn Pallas wel besproet, Tot v nam ick den keere Om v manieren goet, Argus wort niet verheuen Met al sijn ooghen straff, Rethorica moet leuen, Die my haer jonste gaff. 