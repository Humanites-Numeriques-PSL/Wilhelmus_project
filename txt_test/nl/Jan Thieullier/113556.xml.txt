 GAet wt, wilt v vermeyen Lancx berghen en valeyen, In desen Meys saysoen, De Nymphen haer bereyen In bosschen en op heyen, Om tot gheneucht te spoen. Aurora comt eerbaere Aen den hemel voorwaere, En dat s'morghens seer vroech De dierkens paer en paere Comen dan oock te gaere Met een vrolijck gevoech. Phoebus waghen verheuen VVort seer lustich gedreuen, En gheeft sijn straelen schon, En al dat daer mach leuen, Comt sy vruchtbaerheyt geuen, Seer lieffelijck ten thoon. Boreas wreet en steure, Die ons hielt in't ghetreure, VVerdt nu niet meer gehoort, Maer Flora soet van geure, Door haer suyuer nateure Brenght veel geneuchten voort. Prince wilt v verblijen, En ongheneucht af-snijen, Dan houdt met Selden Rust, Comt pluckt aen allen sijen, Peoenkens sonder mijen, En al met grooten lust. 