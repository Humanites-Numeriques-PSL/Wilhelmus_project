 STinckende hoouerdye boos, Hoe hebt ghy den mensch ontstelt, Kennisse is verdreuen broos, En geuelt,, met gewelt, Reden heeft verloren haer voos, Gepresen,, wilt elck wesen In dees werelt loos. Iuno behoort de eer alleen, Van schoonheyt en den rijckdom, Hemus en Rhodope gemeen, Die sijn om,, dese blom In nijt verhert gelijck den steen, Het duyster,, wilt den luyster Nu achten seer cleen. Iupiter nu als rechter sidt Midden inder Goden sael, Phoebus gaet vertellen hem didt Na t'verhael,, vande quael, Pallas voor haer beminde bidt, T'afsnyden,, moet sy lyden Van t'verdoruen lidt. Pallas compt doch als Moeder saen Geeft elcx herte wijsheyt vroet, En wilt de aerde weder slaen, Dat sy moet,, geuen soet Een Olijftacxken swaer gelaen Met vruchten,, van genuchten, Die den twist versmaen. Princen hier is volle bescheet V wapenen ongemist Met tacken der olyuen becleet, VVant den twist,, is geslist, Mars honden dragen rou en leet, Den vrede,, sal hier mede Groyen wijt en breet. 