 SIet Diana metter spoet, Ras te voet, Is naer t'bos met groot verlangen, Meynende seer heet van bloet, Een wilt goet, Voor Rhetorica te vangen. Oock Apollo is present, Haer ontrent, VVant hy wilt dees feest gedincken, En op menich instrument, VVel bekent, Sal hy doen sijn snaren clincken. Siet hy compt hem herwaert t'spoen, Fris en coen, Met veel Nymphen om te ciren Sijn hooft met een fraey Peoen, Schoon en groen, Tot den crans van Lauweriren. Laet oock niet te comen ghy Musen bly, VVilt de herten hier vervromen, Om te singen v party Dry-mael dry, VVant den tijt dient waer genomen. Ick bid v princersen reen, Groet en cleen, Hout v conste niet verborgen, Maer vermaeckt ons al gemeen, Eeer wy scheen, VVant ons herte waeckt in sorgen. 