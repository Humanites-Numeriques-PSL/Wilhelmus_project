 CVpido groot van cracht, Schamt v de schande seer, Om dat ghy dach en nacht Bestrijt mijn hertken teer, Maer wildy prijs ontfaen Van vromicheyt publijck, VVilt gaen, wilt gaen, wilt gaen, Bestrijden uwes gelijck. VVant allen v gewelt, Dat ghy betoonen meucht, Hebdy geheel gestelt Op mijn teer jonge jeucht, O moordadich tierant V wreetheyt is te groot, Ghy brant, ghy brant, ghy brant, Sonder te doen de doot. Och quam de doot subijt, Dat waer een soete smert, VVant nu voel ick altijt Den pijl des doots in't hert, Dat nu door liefden reen Al sterreuende leeft, Om een, om een, om een, Die geen melijden heeft. Als eenen moordenaer Te branden wort geleyt, Al sijn sijn sonden swaer, Nochtans wort hy beschreyt, Maer ick ly sonder schult Den brant der minnen heet, Hoe sult, hoe sult, hoe sult Ghy lief dan sijn soo wreet. O schoonste bloem vermaert, Die opter aerden is, Ghy maeckt mijn hert beswaert, Dat ick mijn sinnen mis, Siet hoe ick lacij nu Door druck verdriet en pijn Om v, om v, om v In't heymelijck verdwijn. 