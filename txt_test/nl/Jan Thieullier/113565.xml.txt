 COmt helpt my nu vereeren Ghy Musen groot van moet, VVilt uwen dienaer leeren, Met wijse sinnen vroet, Compt Calliope soet, Brenght Minerua verheuen, Vwen schadt open doet, Dat ick v lof mach gheuen. Comt Apollo manierich Al met Orpheus gheclanck, VVant ghy sijt goedertierich, Brenght hier Pallas eer lanck, Ick sal't v weten danck, Laet Polijmnia mede, VVant sy en is niet cranck, Maer thoont hier vrolijcheden. Goddin Diana claerlijck VVilt raschlijck gaen ter jacht, Atalanta eenpaerlijck Nae Hippomenem wacht, Loopt vlijtich, doet v macht, De appelkens verguldich Sullen v helpen sacht, En weest niet onuerduldich. Aurora soet van wesen, Met Phoebus straelen net, V schoonheyt wtgelesen, Allen droefheyt verset, Comt Atlas in't perket Deur Perseus grootdadich, Op Andromeda let Rethorica beradich. Siet dees Princes vol trouwen, De Peoen wel gedaen, Die dese feeste houwen, En wt liefde bestaen, Rethorica comt aen, VVilt hier vastelijck blijuen, En leeren goet vermaen, VVaer deur liefde mach stijven. 