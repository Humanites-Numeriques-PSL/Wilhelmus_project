 COmt Cleo singht een soeten toon, O sangh ghodin, Met Hymenaeus dynnen zoon, Poêts van sin, De mey wilt helpen cieren,, en vieren Aenschoudt het woudt,, daer menigh voudt De voghels tierelieren. Siet hoe de Blonde Phebo rijst, Aen S'hemels tent, En Ceres ons sijn gonst bewijst, VVaer dat m'hem went, En Floras vrughten rijsen,, om prijsen, Zephyrus mindt,, den Hiacint, Noch dick door tijts bewijsen. Diana met haer maeghdts gheley, Die loopt ter jaght, Adonis met sijn Iaghts gheschrey, Het wilt verwaght, Met radt gheswinde voeten,, t'ontmoetẽ Eer dat Apollos brandt,, het landt Met stralen comt ontmoeten. Aurora Suster vande Maen, En vande Son, Die steedts v straelen heen doet gaen, Van dijn Tithon, Na Iupiter met vreden,, om reden Dat ghyt gheboudt,, saf'ranigh soudt Belighten taller steden. Ghy Princen die Rhetorica, Vyt Ionst bemindt, En Mercuristen spoeydt Vdra, Met trouw bewindt, Als door de Const ghedreuen,, verheuen Minerua wijs,, sal v den prijs, Na dijn verdienste gheuen. 