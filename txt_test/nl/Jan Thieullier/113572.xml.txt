 WIlt v eens vertoonen Minnaers in dit dal, Compt nu by ons woonen Hoe groot van getal, Liefd' is hier gebleken Aen Leander delicaet, Die niet en heeft geweken De felle zee seer obstinaet. VVilt oock wel bemercken VVat Pyramus doet, Die was als den stercken Stort oock nu sijn bloet, Om de reyne kersouwen Doen hy haer niet daer en vant, Thisbe quamp in benouwen Self door der liefde brant. Siet Perseum crachtich Nu sijn vliegen baert, Andromeda sachtich Hy oock wel bewaert, Die daer vast stont gebonden Aen den oeuer van de zee, Om te worden verslonden, Dit ded' hem sijn herte wee. Laet ons liefde dragen Als Vlisses wijs, Die niet als den traghen Behaelt daer den prijs, Sijn knapen hy beurijden, En brocht haer wt swaer verdriet, Vierich sach men hem strijden Door de liefd' die't hem riet. Hercules verheuen Als een cloecke helt, Brengt nu oock wt sneuen Exsona te velt, Die het monster wonde Doot sloech met sijn eyghen hant Dat het most ten gronde Aen den groten oeuer cant. 