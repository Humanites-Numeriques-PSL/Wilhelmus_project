 PAllas comt nu hier ter feesten Met Minerua soet, Al by Rhetorices geesten, Vlicht oock eenen hoet Van bloemen en Violieren, Ghy schoon Flora nett, VVilt den Prince het hooft vercieren, Sulcx is Iouis wett. Comt ghy Musa wilt hier singen Io tot eenen danck, Ghy Satijrkens comt springen Lustich vry ende vranck. Reyn Diana wilt niet toeuen, Comt hier oock ter stee. Ceres laet v vruchten proeuen, Brengt ghy Bacchus me. Ganimedes wilt hier schencken Den wijn delicaet, Diana sal ons gedencken Al met haer wiltbraet, Atlanta wilt v keeren, Loopt hier vry om prijs, Hyppomanes sal vereeren Onsen Prince wijs. Dat Mydas met Pans geruchten Met Momus gewis, Altijt van hier moeten vluchten, VVant geen plaetse en is Voor haer int getal der Goden, All ist hun gequell, Apollo werdt hier ontboden, Macher comen well. Prince wilt met hem aenspannen, Soo ghy sijt gewendt, Ende al ghy vrome mannen, Die dees const bekent, Ick hoop dat wel sal blijcken, Soo ghy best vermeucht, Haest een goet vonnis te strijcken, En bemindt de deucht. 