 GHy jeucht v spoet tot liefd bereet, Compt in Parnasso baden, Den couden Boreas is seer wreet, Maer hy en can v niet schaden, Pallas compt nu vertoont hem fier Met Daphne schoon den Lauwerier. VVijsselijck wilt v beraden. Laet Phoebus met sijn stralen soet Minerua nu vermaken, Ghy schoon Goddin Diana vroet Laet v honden niet waken, Maer laetse jagen al in dat wout, Vanght soo het wilt vry onbenout, Toont liefd wilt vierich blaken. VVaer sijt ghy negen Musen al, Calliope compt nu singen Met de Nymphen groot van getal, VVilt nu te velde springen, Aurora toont haer wesen bly, Flora compt haer oock rustich by Met Iuno sonderlinghen. Ceres haer lant seer schoon verciert, Om minnelijck te jagen, Cupido nu niet meer en tiert, Maer laet reyn liefde dragen, Venus compt nu oock in dat velt, Vertumnus cloeck gelijck een helt En hoort men niet meer clagen. Den vrede compt nu seer triumphant, Die weerdich is om prijsen, Lang moet hy dueren in Nederlant, Al wilt Momus begrijsen Al Lauwer-taxkens altijt groen, Ick wensch oock liefd op d'Peoen, VVilt altijt liefd bewijsen. 