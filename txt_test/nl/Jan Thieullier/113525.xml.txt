 NOcx had my te nacht aengetast, Doen Phoebus liet sijn stralen, By Iouis vol ghenuchten wast, Al in des hemels salen, Pan roerden d'instrumenten daer, Pallas begonst te singhen, Iuno begeirden dat op haer, Om dat sy sou by bringhen Dees maghet lofbaer. Te weten Io reyn en soet, En datmen t'haerder eeren Sou vlechten eenen roosen-hoet, Om haer loff te vermeeren, Elck sanck-goddinne song om prijs, Clio vol van ghenuchten, Die dee door haer stemmeken wijs Momus van daer haest vluchten, Den spotter seer grijs. Melpomené was haest ghereet, Liet haer stemmeken hooren, Thalia quam cierelijck gecleedt, Euterpe sachmen spooren Naer t'gebodt van Iuno Goddin, Elck spoeyden hem seer coene, Terpsichoré quam doen daer in, Om med haer best te doene, Met Erato vol min. Calliopé heeft niet langh getoeft, Maer wou gehoorsaem wesen, Vrania niemant bedroeft, Polyhymnia midts desen Voechden haer by de acht voornoemt, Men hoorden niemant swijghen, Om dat Io den hoet gebloemt, Voor eenen loon sou crijghen, VVant hy haer toe-coemt. Princen al dees Goddinnen gelijck Quamen Io beloonen, Met desen hoet verciert seer rijck, Yttus die sachmen haer croonen, T'ontwaecken maeckten my vermoeyt, Mercurij icket vraechde, VVaerom Io soo wert gegoeyt, Om t'danssen hy gewaechde, Sy in liefde groeyt. 