 COmt Clio, Thalia, te gaer Tot wetenschap der const gheneghen, Euterpe pijp en fluyt eerbaer, Met Tercxsicore onuersleghen, Erato heeft een const vercreghen, Van d'lant meten, t'dient hier verbreyt, Calliope ontfanght den seghen Van de conste der gheleertheyt. Vrania v niet en spaert, D'Astrologi is nu bequame, Polymnia heel out bejaert, Brenght hier een Nympha sonder blame, Rethorica is haeren name, Een goddinne der const perfeckt, Voor Midas ick my niet en schame, Sy heeft my tot haer liefd verweckt. Comt oock Ceres, niet langh en toeft, Verlaet de veldekens met coren, Al heeft Iuno den gheest bedroeft, Arachne heeft d'weuen verloren, Al heeft Inuidia ghesworen, Dees suyuer const t'brenghen tot niet, t'Peoentgen vroet is nieu herboren, Soo elck een op haer feeste siet. Soo trou als Thisbe voortijts was, En liet om Piramo haer leuen, Oft als Dido om Eneas Oft Penelope weert verheuen, De trou en heeft haer noyt begheuen Tot Vlisses haer man en heer, Soo trou ben ick altijt ghebleuen Tot dees maecht Rethorica teer. Daphnes boomken den Lauwerier Doet v Prince deur Pallas groeten, Mercuri en Minerua hier Deur liefd' sullen sy v ontmoeten, Comt Selden Rust, wilt wat versoeten Om Rethorica d'eerbaer maeght, VVilt met de Iughen wel deur-vroeten De wercken veel, dat niemants claeght. 