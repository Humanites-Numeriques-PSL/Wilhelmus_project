Ic stont op hoogen bergen,ic sach ter zee waert in,ic sach een scheepken drijvendaer waren drie ruyters in,den eenen stont in minen sin.Den alder ioncsten ruyterdie in dat scheepken was,die scanc mi eens te drinckenden wijn al uit een glas.God loons hem die dat was.‘Ick brenghet u, cleyn haveloos meysken,ghi zijt van haven bloot;om dat ghy een cleyn haveloos meysken zijt,daer om ick u laten moet,ghi en hebter, ia, gheen goet.’- ‘Ben ick een cleyn haveloos meysken,ick en bens alleyne niet;in een cloosterken wil ic rijden,God loons hem diet mi riet,dat ic wt alle genoechten sciet.’- ‘Och ioncfrou nonne, als ghy te clooster gaetende als ghi wijnge ontfaet,hoe geerne soude ick wetenhoe u die nonne cleyder staen,als ghi in een clooster wilt gaen.’Mer doen si in dat clooster quam,haer vader die was doot;men vant in al myns heren lantgeen rijcker kind ende was groot,ende niet van haven bloot.Den ruyter had so haest vernomen,hi sprac: ‘sadelt mi myn paert:dat si int clooster is gecomen,dat mynder herten so sere deert,het is mi wel rijdens waert.’Mer doen hi voor dat clooster quam,hi clopte aen den rinc:‘waer is dat ioncste nonneken,dat hier lest wijnge ontfinc?het is so schoonen kint.’- ‘Dat alder ioncste nonnekenen mach niet comen wt,si sidt al hier beslotenende si is Jesus bruyt;si looft hem overluyt.’Dat alder ioncste nonnekenghinc voor den ruyter staen,haer hayrken was afgescoren,die minne was al ghedaen,nonne cleederen had si aen.‘Ghi moecht wel thuyswaert rijden,stout ruyter, ghi moecht wel gaen;ghi moecht een ander verkiesen,mijn minnen is al ghedaen,ick hebbe een ander leven aenghegaen.‘Doen ic een cleyn haveloos meysken was,doen stiet ghi mi metten voet,om dat ic ionc ende arm was;ic en hadde doen gheen spoet,stelt nu te vreden uwen moet.’