Het wasser een coninc seer rijc van goet,hi vride Abrahams dochter van elf jaer out:‘gheeft mi u dochter te minen pande,of al u goet steec ic in brande.’‘Och coninc,’ so seidi, ‘och coninc heer,mijn dochter die is nog te jonc en te teer,si isser nog veel te jonc van jaren,si en kan er gheen kinderen ter werelt baren.’‘Och vader,’ so sprac si, ‘en ware dat gheen pijn,dat al ons goet verbernet soude sijn?ende moeste ic sterven van sulk eene pine,die schade van mi die ware cleine.Si isser op haer slaepcamer ghegaen;si hevet haer sidene cleet aenghedaen,ende een paer schoen met smale riemen;doe ghinc si daer mede den coninc dienen.Het gheviel een jaer of wat daer naer,die coninghinne was in ghevaer,si riep: ‘och coninc, och coninc here,mine rechter side doet mi sere!Och gaet in den stalle en neemter u paert,ende ridet naer mine vrou moeder toewaert,ende ridet al door den bossche so sere,ende spoedet u wat, ende comt gauw were.’Hi ghinc in den stalle ende nam er sijn paert,ende hi reet naer sijn vrou moeder toewaert,ende doe hi is ghecomen ter halver weghen,sijn vroukens moeder die quam hem teghen.‘Och coninc,’ so sprac si, ‘och, coninc heer,hoe gaet het noch met mijn dochterken teer?’- ‘het isser gheleden, onthier drie daghen,ic hoorde se in haer side so sere claghen.’Hi namse van achteren up sijn paert,ende reet daer mede naer sijn vrouken toewaert.ende doe hi quam aen gheender groen heiden,vant hi den schaper sine schaepkens weiden.‘Och schaper,’ so seidi, ‘schaepherder van mi,ic sal u wat vraghen, ende segghet ghi mi:wat isser hier also vroech te doene,luden die clocskens hier al rede noene?’‘Och coninc,’ so seidi, ‘och coninc groot,die coninghinne van elf jaren is doot;gheen schoonre maghet en was ter werelt gheboren,och hoe vele die coninc toch hevet verloren!’Hi leide sijn hooft up enen steen,van wenen en rou brac sijn herteken in tween;daer waren drie liken in tghemene,van vader, ende moeder, ende kindeken clene.