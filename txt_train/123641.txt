Ic heb ghejaecht mijn leven lancAl om een joncfrou scone,Die alresoetste wijngaertranc,Die is in shemels trone;Met enghlen is si om beset,'k En can bi haer niet toeven,Mijn sonden hebbent mi belet,Des ic mi mach bedroeven.Ic bin verdoelt op deser jacht,Die werelt heeft mi gheloghen;Genoechte heb ic seer gheacht,Dor waen bin ic bedroghen:Rijcheit ende lof heb ic ghemintEnde idelheit vercoren,Int jaghen bin ic dus verblint,Den wech heb ic verloren.Ic wil opstaen, tis meer dan tijt,En soeken haer alleineDe joncfrou soet, diet al verblijt;Maria ist diec meine.Si is den wech, als men verclaert,Ic wil mi tot hem keeren,Den rechten wech ten hemel waertMach ic noch aen haer leeren.O Jesu heer, nu bid ic diWt al mijns harten gronde,Van sonden wilt mi maken vri,Dats nu ende tallen stonde;Doet mi die pure moeder dijnMet suverheit anscouwen,Doer haer wilt mijns ghenadich sijn,Ic wil haer dienen met trouwen.Der enghelen vroecht, wilt op mi slaenDijn ontfermhertighe oghen,Ic heb u grotelic misdaen,Des is mijn hart in doghen.Ghi sijt des sondaers toeverlaetEnde troestersce der armen,Ghi sijt die gheen, daert al an staetWilt mijns doch nu ontfarmen!Mijn vrienden, maghen ende scatDie sullen mi beswiken,Die scriftuer bewijst wel dat,Ic moet alleine gaen striken:O moeder Gods, daer om wilt staenBi mi als ic sal sterven,Want ic moet loen na werc ontfaen,Wilt mi ghenade verwerven!